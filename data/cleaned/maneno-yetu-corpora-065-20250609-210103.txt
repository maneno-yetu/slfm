BAJETI YA WIZARA YA MIFUGO MWAKA 2021/2022 HOTUBA YA WAZIRI WA MIFUGO NA UVUVI MHESHIMIWA MASHIMBA MASHAURI NDAKI (MB) KUHUSU MAKADIRIO YA MAPATO NA MATUMIZI YA FEDHA YA WIZARA YA MIFUGO NA UVUVI KWA MWAKA 2021/2022 A. UTANGULIZI 1. Mheshimiwa Spika, naomba kutoa hoja kwamba, kutokana na taarifa iliyowasilishwa ndani ya Bunge lako Tukufu na Mwenyekiti wa Kamati ya Kudumu ya Bunge inayosimamia Kilimo, Mifugo na Maji iliyochambua Bajeti ya Wizara ya Mifugo na Uvuvi (Fungu 99 – Mifugo na Fungu 64 – Uvuvi) Bunge lako Tukufu sasa lipokee na kujadili Mapitio ya Utekelezaji wa Mpango na Bajeti kwa mwaka 2020/2021. Aidha, naliomba Bunge lako Tukufu likubali kupitisha Makadirio ya Mapato na Matumizi ya Fedha ya Wizara ya Mifugo na Uvuvi kwa mwaka wa fedha 2021/2022. 2. Mheshimiwa Spika, Awali ya yote namshukuru Mwenyezi Mungu kwa kuniwezesha kusimama mbele ya Bunge lako Tukufu kuwasilisha hotuba yangu siku ya leo. Kwa heshima na unyenyekevu mkubwa namshukuru sana Mhe. Samia Suluhu Hassan, Rais wa Jamhuri ya Muungano wa Tanzania kwa kuniamini kuendelea kushika wadhifa huu. Aidha, Wizara ya Mifugo na Uvuvi ilipokea kwa masikitiko makubwa taarifa ya kifo cha Mhe. Dkt. John Pombe Joseph Magufuli, Rais aliyeiongoza nchi yetu kwa uhodari na umahiri mkubwa wakati wa uhai wake tangu alipoingia madarakani. Katika kipindi chake, tumeshuhudia maendeleo makubwa ya kiuchumi na kijamii, tumeuona umahiri na uhodari wake katika kuiongoza nchi yetu ukigusa na kusisimua nchi na taasisi za Afrika na hata kimataifa. Hii ndiyo kusema, alikuwa kiongozi wa mfano katika nchi yetu, Afrika na duniani kwa ujumla. Napenda kuchukua nafasi hii, kumuombea kwa Mwenyezi Mungu aiweke roho yake mahali pema peponi, AMINA. 3. Mheshimiwa Spika, napenda pia kuchukua nafasi hii kumpongeza Mhe. Samia Suluhu Hassan kwa kuapishwa kuwa Rais wa Sita wa Jamhuri ya Muungano wa Tanzania. Watanzania wana matumaini makubwa na Mhe. Rais Samia Suluhu Hassan kwamba ataifanya nchi yetu ipige hatua kubwa za maendeleo ya kiuchumi na kijamii na sisi katika Wizara ya Mifugo na Uvuvi tunaahidi hatutamwangusha katika kufikia matumaini hayo ya Watanzania. Aidha, napenda kumpongeza Mhe. Dkt. Philip Isdor Mpango kwa kuteuliwa na kisha kuthibitishwa na Bunge lako tukufu kuwa Makamu wa Rais wa Jamhuri ya Muungano wa Tanzania. Nachukua nafasi hii kuwaombea viongozi wetu kwa Mwenyezi Mungu, wawe na afya njema, Mungu awape hekima, busara na ufunuo katika kuiongoza nchi yetu. 4. Mheshimiwa Spika, nichukue fursa hii pia, kumpongeza Mhe. Dkt. Husein Ally Mwinyi, Rais wa Zanzibar na Mwenyekiti wa Baraza la Mapinduzi kwa kuchaguliwa kushika nafasi hiyo. Vile vile nampongeza Mhe. Kassim Majaliwa Majaliwa, Mbunge wa Jimbo la Ruangwa kwa kuendelea kuaminiwa na Mheshimiwa Rais kuwa Waziri Mkuu wa Jamhuri ya Muungano wa Tanzania. 5. Mheshimiwa Spika, aidha, napenda kuchukua fursa hii kumshukuru na kumpongeza, Mhe. Waziri Mkuu wa Jamhuri ya Muungano wa Tanzania kwa kuwasilisha hotuba yake iliyotoa mwelekeo wa utendaji wa sekta zote ndani ya Serikali. Pia, nichukue fursa hii kumpongeza Mhe. Dkt. Mwigulu Lameck Nchemba (Mb) kwa kuteuliwa kuwa Waziri wa Fedha na Mipango. Aidha, nampongeza pia Mhe. Mohamed Mchengerwa (Mb) kwa kuteuliwa kuwa Waziri wa Nchi Ofisi ya Rais Utumishi na Utawala Bora. 6. Mheshimiwa Spika, napenda pia kukupongeza wewe binafsi, kwa kuliongoza vizuri Bunge letu Tukufu kwa weledi na umahiri mkubwa. Wewe pamoja na Naibu Spika umewezesha Bunge la 12 kutekeleza majukumu yake kikamilifu kwa kuzingatia Sheria, Kanuni, Taratibu na Miongozo iliyowekwa. 7. Mheshimiwa Spika, naomba kuishukuru Kamati ya Kudumu ya Bunge ya Kilimo, Mifugo na Maji chini ya Mwenyekiti wake Mhe. Dkt. Christine Ishengoma, Mbunge wa Viti Maalum na Makamu wake Mhe. Almasi A. Maige, Mbunge wa Jimbo la Uyui kwa ushirikiano, maelekezo na ushauri mzuri walioutoa wakati wa kupitia Taarifa ya Utekelezaji wa Mpango na Bajeti ya Wizara kwa mwaka 2020/2021 na Makadirio ya Mapato na Matumizi ya Fedha kwa mwaka wa fedha 2021/2022. Aidha, napenda kuwapongeza Waheshimiwa Wabunge wote kwa kuchaguliwa kuwawakilisha wananchi katika Bunge lako Tukufu la 12. 8. Mheshimiwa Spika, Wizara ilipokea kwa masikitiko makubwa taarifa za kifo cha Mhe. Maalim Seif Sharif Hamad, Makamu wa Kwanza wa Rais wa Zanzibar. Nachukua nafasi hii kuwapa pole familia na wananchi wa Zanzibar na Tanzania kwa ujumla kwa kuondokewa na kiongozi wetu mpendwa. Pia, Wizara yangu ilipokea kwa masikitiko taarifa za vifo vya Mhe. Atashasta Nditiye, Mbunge wa Jimbo la Muhambwe na Mhe. Martha Umbulla, Mbunge wa Viti Maalum Mkoa wa Manyara; Mhe. Khatib Said Haji, Mbunge wa Jimbo la Konde, Naungana na Waheshimiwa Wabunge wenzangu kutoa salaam za pole kwa familia za marehemu, ndugu na wananchi ambao walikuwa wanawatumikia. Mwenyezi Mungu aziweke roho za marehemu mahali pema peponi, AMINA. 9. Mheshimiwa Spika, pia nichukue nafasi hii kumpongeza Mhe. Abdallah Hamis Ulega, Mbunge wa Mkuranga kwa kuteuliwa kuwa Naibu Waziri wa Mifugo na Uvuvi na nimshukuru kwa kunisaidia kutekeleza majukumu ya Wizara. Aidha, napenda nimshukuru aliyekuwa Naibu Waziri wa Wizara ya Mifugo na Uvuvi Mhe. Pauline Philip Gekul, Mbunge wa Jimbo la Babati Mjini kwa jinsi alivyonisaidia katika kuiongoza Wizara hii. Pia, nawashukuru Makatibu Wakuu wa Wizara Prof. Elisante Ole Gabriel (Mifugo) na Dkt. Rashid Adam Tamatamah (Uvuvi) kwa kuwa kiungo muhimu kati yangu na watumishi na kuwezesha kutekeleza majukumu ya Wizara kwa ufanisi. Aidha, ninawashukuru kwa dhati na kuwapongeza watumishi wote wa Wizara yangu kwa kazi nzuri wanayofanya. 10. Mheshimiwa Spika, naomba kwa mara nyingine tena niwapongeze na kuwashukuru wananchi wa Jimbo ninaloliwakilisha, yaani jimbo la Maswa Magharibi, kwa kunichagua na kwa ushirikiano wanaoendelea kunipa katika kuwawakilisha na kuwatumikia katika Bunge hili Tukufu. B. SEKTA YA MIFUGO (FUNGU 99) HALI HALISI YA SEKTA YA MIFUGO 11. Mheshimiwa Spika, katika Mwaka 2020/2021 idadi ya mifugo hapa nchini inakadiriwa kuongezeka ikilinganishwa na mwaka 2019/2020 ambapo idadi ya ng’ombe imeongezeka kutoka milioni 33.4 hadi milioni 33.9, mbuzi kutoka milioni 21.29 hadi milioni 24.5 na kondoo kutoka milioni 5.65 hadi milioni 8.5. Aidha, kuku wameongezeka kutoka milioni 83.28 hadi milioni 87.7 ikiwa kuku wa asili wameongezeka kutoka milioni 38.77 hadi milioni 40.36, kuku wa kisasa wameongezeka kutoka milioni 44.51 hadi milioni 47.34 na nguruwe kutoka milioni 2.14 hadi milioni 3.2 (Taarifa ya Sensa ya Kilimo, Mifugo na Uvuvi, 2020). Aidha, Sekta ya Mifugo katika mwaka 2020 ilikua kwa asilimia 5.0 na kuchangia asilimia 7.1 katika Pato la Taifa ikilinganishwa na kukua kwa asilimia 5 na kuchangia asilimia 7.4 katika Pato la Taifa mwaka 2019. 12. Mheshimiwa Spika, uzalishaji wa maziwa umeongezeka kwa asilimia 3 kutoka lita bilioni 3.01 mwaka 2019/2020 hadi kufikia lita bilioni 3.1 mwaka 2020/2021 (Taarifa ya Sensa ya Kilimo, Mifugo na Uvuvi, 2020), ambapo kati ya hizo, lita bilioni 2.17 zilitokana na ng’ombe wa asili na lita bilioni 0.93 zilitokana na ng’ombe wa kisasa (Kiambatisho Na. 1). Aidha, kati ya ng’ombe milioni 33.9 waliopo nchini ng’ombe wa maziwa ni milioni 1.2 (Taarifa ya Sensa ya Kilimo, Mifugo na Uvuvi, 2020). 13. Mheshimiwa Spika, usindikaji wa maziwa umeongezeka kutoka lita milioni 74.3 mwaka 2019/2020 hadi lita milioni 75.9 mwaka 2020/2021 sawa na ongezeko la asilimia 2.2. Ongezeko hili limetokana na viwanda kuongeza usindikaji ambapo sasa usindikaji umeongezeka kutoka asilimia 20 hadi asilimia 30 ya uwezo uliosimikwa (installed capacity). Aidha, hadi kufikia tarehe 30 Aprili, 2021 kuna jumla ya viwanda vya kusindika maziwa 99 kati ya hivyo, viwanda 96 vinafanya kazi na viwanda 3 havifanyi kazi kutokana changamoto mbalimbali ikiwemo ushindani wa kibiashara (Kiambatisho Na. 2). 14. Mheshimiwa Spika, uzalishaji wa zao la nyama umeongezeka kutoka tani 701,679.1 mwaka 2019/2020 hadi tani 738,166 mwaka 2020/2021 sawa na ongezeko la asilimia 5.2 (Kiambatisho Na. 1). Kati ya hizo, tani 508,355.17 ni za nyama ya ng’ombe; tani 102,137.22 za nyama ya mbuzi na kondoo; tani 86,205.78 za nyama ya kuku na tani 41,467.82 za nyama ya nguruwe. 15. Mheshimiwa Spika, katika mwaka 2020/2021 uzalishaji wa mayai umeongezeka kutoka mayai bilioni 3.58 mwaka 2019/2020 hadi mayai bilioni 4.5 mwaka 2020/2021 sawa na ongezeko la asilimia 26 (Kiambatisho Na. 1). Ongezeko hilo limesababishwa na kuongezeka kwa vituo vya kutotolesha vifaranga vya kuku kutoka 26 mwaka 2019/2020 hadi 28 mwaka 2020/2021 na wananchi kuhamasika kufuga kuku ili kujikomboa kiuchumi. 16. Mheshimiwa Spika, hadi kufikia tarehe 30 Aprili, 2021 vipande vya ngozi milioni 11.77 (ng’ombe milioni 4.17, mbuzi milioni 5.96 na kondoo milioni 1.64) vyenye thamani ya shilingi bilioni 25.93 vimezalishwa ikilinganishwa na vipande milioni 11.23 (ng’ombe – milioni – 4.03, mbuzi milioni - 5.6 na kondoo milioni - 1.6 vyenye thamani ya shilingi bilioni 22.8 vilivyozalishwa mwaka 2019/2020. 17. Mheshimiwa Spika, hadi kufikia tarehe 30 Aprili, 2021 jumla ya vipande vya ngozi milioni 1.50 vyenye uzito wa kilo 7,951,004 (ng’ombe kilo 7,250,879, mbuzi/kondoo kilo 119,654 na punda kilo 580,480) vyenye thamani ya shilingi bilioni 16.1 viliuzwa nje ya nchi katika nchi za Ghana, Nigeria, Italy, Ethiopia, Indonesia, Vietnam, Kenya na China ikilinganishwa na vipande vya ngozi vyenye uzito wa kilo 6,747,011 (ng’ombe – 5,948,791; mbuzi/kondoo – 114,904 na punda – 683,317) vyenye thamani ya shilingi bilioni 12.9 vilivyouzwa nje katika nchi za Ghana, China, Pakistan, Indonesia, Ethiopia, Nigeria na Italy mwaka 2019/2020 kipindi kama hicho. Sababu za kuongezeka kwa mauzo ya ngozi nje ya nchi ni kuongezeka kwa mahitaji ya ngozi katika nchi za Ghana na Nigeria. UTEKELEZAJI WA MPANGO NA BAJETI YA MWAKA 2020/2021 NA MPANGO NA BAJETI YA MWAKA 2021 /2022 Maeneo ya Kipaumbele katika Mwaka 2020/2021 18. Mheshimiwa Spika, katika mwaka 2020/2021 maeneo ya kipaumbele katika Mpango na Bajeti ya Wizara kupitia Idara Kuu ya Mifugo (Fungu 99) yaliyotekelezwa ni pamoja na:- (i) Kuimarisha afya ya mifugo; (ii) Kuwezesha upatikanaji endelevu wa rasilimali za vyakula vya mifugo na maji kwa ajili ya mifugo; (iii) Kuboresha kosaafu ya mifugo ili kuongeza tija na uzalishaji: (iv) Kuboresha biashara ya mifugo ndani na nje: (v) Kuimarisha huduma za utafiti wa mifugo, huduma za ugani na mafunzo kwa wafugaji na maafisa ugani; (vi) Kuanzisha na kuimarisha vikundi na vyama vya ushirika vya mazao ya mifugo; (vii) Kusimamia na kuratibu shughuli za taasisi zilizo chini ya Wizara; (viii) Kuboresha masuala ya rasilimali watu; (ix) Kuboresha utekelezaji wa sera, sheria na kanuni katika sekta ya mifugo; na (x) Kuimarisha uratibu na usimamizi wa wataalamu wa sekta ya mifugo. Makusanyo ya Maduhuli 19. Mheshimiwa Spika, katika mwaka 2020/2021, Wizara kupitia Fungu 99 ilitarajia kukusanya kiasi cha shilingi 50,000,000,000.00. Hadi kufikia tarehe 15 Mei, 2021 kiasi cha shilingi 32,779,275,605.06 kimekusanywa sawa na asilimia 66 ya lengo la makusanyo kwa mwaka 2020/2021. Hata hivyo, makusanyo hayo ni sawa na asilimia 75 ya makusanyo yaliyolengwa kukusanywa ndani ya kipindi cha miezi kumi na nusu (10.5) ambayo ni shilingi bilioni 43.8. Makusanyo hayo hadi tarehe 15 Mei, 2021 (32,779,275,605.06) yamepungua kwa shilingi 7,235,716,790.19 ikilinganishwa na kipindi kama hicho mwaka 2019/2020 ambapo makusanyo yalifikia shilingi 40,014,992,395.25. Upungufu huu kwa kiasi kikubwa umechangiwa na kupungua kwa biashara ya mifugo na mazao yake nje ya nchi na mwenendo wa biashara ya ngozi. Mathalani katika mwaka wa fedha 2019/2020 hadi 15 Mei, 2020 makusanyo yatokanayo na mauzo ya mazao ya mifugo nje ya nchi yalikuwa shilingi 1,568,282,255.95, huduma za ukaguzi wa mifugo shilingi 11,055,137,530.56 na Mfuko wa Maendeleo ya Mifugo shilingi 8,656,640,195.00 ikilinganishwa na shilingi 352,534,255.67; shilingi 9,736,208,360.25; na shilingi 7,313,159,738.00 zilizokusanywa hadi tarehe 15 Mei, 2021 mtawalia. Hii ni pungufu ya shilingi 3,629,377,306.92 kutoka katika vyanzo tajwa kutokana na athari za COVID 19. Fedha Zilizoidhinishwa kwa Ajili ya Matumizi ya Kawaida na Maendeleo 2020/2021 20. Mheshimiwa Spika, katika mwaka 2020/2021, Wizara kupitia Fungu 99 ilitengewa jumla ya shilingi 38,929,091,304.01. Kati ya Fedha hizo, shilingi 28,587,804,438.76 ni fedha za Matumizi ya Kawaida na shilingi 10,341,286,865.25 ni fedha kwa ajili ya kutekeleza Miradi ya Maendeleo. Matumizi ya Bajeti ya Kawaida 21. Mheshimiwa Spika, katika mwaka 2020/2021, Fungu 99 lilitengewa jumla ya shilingi 28,587,804,438.76. Hadi kufikia tarehe 15 Mei, 2021, jumla ya shilingi 23,524,701,194.23 zilikuwa zimetolewa, ambazo ni sawa na asilimia 82 ya bajeti iliyotarajiwa kwa miezi kumi na miwili, ikiwa ni sawa na asilimia 94 ya kipindi cha miezi kumi na nusu (yaani hadi 15 Mei, 2021). Kati ya hizo, shilingi 13,686,921,045.71 ni kwa ajili ya Mishahara ya Watumishi wa Wizara (PE) na shilingi 9,837,780,148.52 ni kwa ajili ya Matumizi Mengineyo (OC). Matumizi ya Bajeti ya Maendeleo 22. Mheshimiwa Spika, katika mwaka 2020/2021, Wizara kupitia Fungu 99 ilitengewa jumla ya shilingi 10,341,286,865.25 kwa ajili ya Matumizi ya Miradi ya Maendeleo zikiwa ni fedha za ndani ili kutekeleza Programu ya Kuendeleza Sekta ya Kilimo Awamu ya Pili (ASDP II). Hadi kufikia tarehe 30 Aprili, 2021 kiasi cha shilingi 6,902,623,129.68 (sawa na asilimia 67) kilipokelewa kutoka Wizara ya Fedha na Mipango. Hii ni sawa na asilimia 80 kwa kipindi cha miezi 10. Sera, Sheria na Kanuni Katika Sekta ya Mifugo Sera, Mikakati na Programu 23. Mheshimiwa Spika, katika mwaka 2020/2021 Wizara imeendelea kutoa elimu kuhusu Sera ya Taifa ya Mifugo ya mwaka 2006 na Mpango Kabambe wa Kuendeleza Sekta ya Mifugo Tanzania (Tanzania Livestock Master Plan - TLMP). Jumla ya wadau 6,172 walipata elimu hiyo kupitia Maonesho ya Sabasaba, Nanenane na Siku ya Chakula Duniani. Aidha, Wizara imesambaza nakala 120 za Sera ya Taifa ya Mifugo na nakala 80 za Fursa za Uwekezaji kwa wadau katika Sekta ya Mifugo. Pia, Wizara imeanza mapitio ya Sera ya Taifa ya Mifugo ya mwaka 2006 ili kubaini uhitaji wa kuboresha Sera hiyo. Vilevile, Wizara imefanya mapitio na kuboresha Mpango Mkakati wa Muda wa Kati (Medium Term Strategic Plan - MTSP) ambao ni wa miaka mitano kuanzia 2021/2022 hadi 2025/2026. 24. Mheshimiwa Spika, katika mwaka 2021/2022, Wizara itaendelea kutekeleza Programu ya Kuendeleza Sekta ya Kilimo Awamu ya Pili (Agriculture Sector Development Programme – ASDP II) na kukamilisha mapitio ya Sera ya Taifa ya Mifugo ya mwaka 2006 na kufanya ufuatiliaji na tathmini ya utekelezaji wa miradi ya mifugo, Wakala, Bodi na Taasisi zilizo chini ya Wizara. Sheria na Kanuni 25. Mheshimiwa Spika, Wizara imeendelea kupitia Sheria za sekta ya mifugo kwa ajili ya kuboresha mazingira na kuwezesha ukuaji wa sekta ya mifugo ambapo kanuni mpya nne (4) zimeandaliwa na kutangazwa katika Gazeti la Serikali ambazo ni; Hides, Skin and Leather Trade (Appointment of Inspector) Notice, 2020 GN No.619 chini ya Sheria ya Biashara ya Ngozi SURA 120; Animal Welfare (Impounded Animal) Regulations, 2020 GN. No.724 chini ya Sheria ya Ustawi wa Wanyama SURA 154; The Veterinary (Internship for Veterinarians) Regulations, 2020 GN. No.725 na The Veterinary (Internship for paraprofessionals) Regulations, 2020 GN. No.726 Chini ya Sheria ya Veterinari SURA 319. 26. Mheshimiwa Spika, jumla ya kanuni sita (6) zimefanyiwa marekebisho Chini ya Sheria ya Tasnia ya Maziwa SURA 262 ambazo ni:- (i) The Dairy Industry (Registration of Dairy Industry Stakeholders) (Amendment), Regulations 2020 GN No.540; (ii) The Dairy Industry (Raw Milk Transportation) (Amendment) Regulations,2020 GN No.535; (iii) The Dairy Industry (Treatment and Disposal of Unfit Milk)(Amendment) Regulations,2020 GN No.539; (iv) The Dairy Industry (Duties and Powers of Inspector and Analysts) (Amendment) Regulations, 2020 GN No.537; (v) The Dairy Industry (Raw Milk Grading and Minimum Quality and Safety Requirements) (Amendment) Regulations, 2020 GN No.534; na (vi) The Dairy Industry (Import and Export of Milk and Milk Products (Amendment) Regulations, 2020 GN No.536 27. Mheshimiwa Spika, jumla ya kanuni tatu (3) zimefanyiwa marekebisho Chini ya Sheria ya Tasnia ya Nyama SURA 421 ambazo ni:- (i) The meat industry (registration of meat industry Stakeholders) (amendment) regulations, GN. No. 183; (ii) The meat industry (inspection of meat industry stakeholders’ activities) (amendment) regulations, GN. No. 184; na (iii) The Meat Industry (Import and Export of Livestock, Meat and Meat Products) (Amendment) Regulations, GN. No.185. 28. Mheshimiwa Spika, katika mwaka 2020/2021, Wizara imekamilisha Kanuni (3) chini ya Sheria ya Nyanda za Malisho na Rasilimali za Vyakula vya Mifugo ambazo ni:- (i) Import and Export of Animal Feeds Resources; (ii) Registration and Movement of Animal Feed Resources and Products; na (iii) Packaging, Branding, Labelling and Sealing. 29. Mheshimiwa Spika, katika mwaka 2021/2022 Wizara itaendelea kuratibu na kuboresha Sheria, Kanuni na Taratibu kuhusu usimamizi na uendelezaji wa sekta ya mifugo nchini Uzalishaji wa Mifugo na Masoko Huduma ya Uhimilishaji 30. Mheshimiwa Spika, Wizara kupitia Kituo cha Taifa cha Uhimilishaji (NAIC) kwa kushirikiana na Halmashauri na Sekta Binafsi imeendelea kuwezesha utoaji wa huduma ya uhimilishaji kwa wafugaji hapa nchini ambapo hadi tarehe 30 Aprili, 2021 jumla ya ng'ombe 77,375 wamehimilishwa (Kiambatisho Na.3) ikilinganishwa na ng’ombe 76,612 waliohimilishwa mwaka 2019/2020. 31. Mheshimiwa Spika, ili kuboresha mifugo hapa nchini Wizara imeendelea kukiboresha Kituo cha Taifa cha Uhimilishaji (NAIC) kwa kukipatia madume bora nane (8) ya mbegu kutoka nchini Afrika Kusini. Madume yaliyonunuliwa ni Fresian (2), Ayrshire (2), Jersey (1), Simmental (1) na Flckvieh (2). Vilevile, vituo vitatu (3) vya Uhimilishaji vya Kanda ya Mashariki (Kibaha - Pwani), Kanda ya Kati (Dodoma) na Kanda ya Kusini (Lindi) vimeendelea kuwezeshwa ili kutoa huduma endelevu ya uhimilishaji katika maeneo ya kanda tajwa. 32. Mheshimiwa Spika, Wizara kupitia Kituo cha Taifa cha Uhimilishaji (NAIC) kwa kushirikiana na Halmashauri za Wilaya na Sekretarieti za Mikoa imeanzisha na kuendeleza kambi za uhimilishaji katika Mikoa ya Dodoma (Kongwa), Katavi (Sumbawanga), Simiyu (Meatu), Geita (Chato na Bukombe), Kagera (Misenyi na Kyerwa), Pwani (Mkuranga na Kisarawe), Lindi (Ruangwa), Mara (Butiama, Musoma, Bunda na Serengeti), Morogoro (Kilosa na Mvomero) na Tanga (Muheza, Tanga Jiji na Korogwe). Aidha, hadi Machi, 2021 jumla ya ng’ombe 7,896 wamehimilishwa bure kwa gharama za Serikali kupitia kambi hizo (Kiambatisho Na.4). Vilevile, jumla ya wahimilishaji 118 katika maeneo ya kambi wamejengewa uwezo juu ya utoaji wa huduma ya uhimilishaji kwa vitendo. 33. Mheshimiwa Spika, katika mwaka 2021/2022 Wizara itaendelea kuimarisha Kituo cha Taifa cha Uhimilishaji, Vituo saba (7) vya Uhimilishaji vya kanda na kuwezesha uendelezaji na uanzishaji wa kambi za uhimilishaji kwa lengo la kuhimilisha ng’ombe 1,000,000 pamoja na kuwajengea uwezo wahimilishaji 150 katika Halmashauri za Wilaya. Uzalishaji na Usambazaji wa Mitamba 34. Mheshimiwa Spika, katika mwaka 2020/2021 jumla ya mitamba 18,012 ya maziwa na nyama imezalishwa na kusambazwa kwa wafugaji. Kati ya hiyo, mitamba 3,460 imezalishwa katika Mashamba ya Serikali (Kiambatisho Na.5) na mitamba 14,562 imezalishwa kutoka katika mashamba binafsi ikilinganishwa jumla ya mitamba 16,809 iliyosambazwa mwaka 2019/2020 ambapo kutoka katika Mashamba ya Serikali ilikuwa mitamba 2,349 na kutoka kwa wafugaji binafsi ilikuwa mitamba 14,460. 35. Mheshimiwa Spika, ili kuboresha uzalishaji wa mitamba katika mashamba ya Serikali, katika mwaka 2020/2021 Wizara imeliwezesha shamba la mifugo Nangaramo kwa kulipatia mitamba 53 ili kuongeza ng’ombe wazazi (parent stock) katika shamba hilo. Uboreshaji kama huo utaendelea kufanyika katika mashamba mengine ya Kitulo, Ngerengere, Mabuki na Sao Hill. 36. Mheshimiwa Spika, katika mwaka 2021/2022 Wizara itanunua mitamba bora 300 ya Borani kwa ajili ya mashamba 4 ya kuzalisha mifugo ya Serikali ili kuboresha uzalishaji wa mitamba katika mashamba hayo. Pia, Wizara itasambaza mitamba 1,000 kwa bei ya ruzuku kutoka katika mashamba matano (5) ya Serikali. Aidha, Wizara inatoa wito kwa wadau binafsi kuendelea kuwekeza katika tasnia ya uzalishaji wa Mitamba bora ya Maziwa na Nyama kutokana na fursa kubwa iliyopo katika eneo hili inayosababishwa na uhitaji mkubwa wa mitamba bora hapa nchini. Uzalishaji wa Kuku na Mayai 37. Mheshimiwa Spika, katika mwaka 2020/2021, vituo vya kutotolesha vifaranga vimeongezeka kutoka vituo 26 mwaka 2019/2020 hadi kufikia vituo 28 (Kiambatisho Na.6). Vituo hivyo vipo katika mikoa ya Dar es Salaam (9), Iringa (2), Njombe (1), Pwani (11), Kilimanjaro (2), Arusha (1), Mbeya (1) na Mwanza (1). Aidha, mashamba ya kuku wazazi nchini yameongezeka kutoka 20 hadi 22 (Kiambatisho Na.7) katika kipindi hicho yenye uwezo wa kutunza zaidi ya kuku wazazi 1,300,000. 38. Mheshimiwa Spika, katika mwaka 2020/2021, jumla ya vifaranga 88,348,000 vimezalishwa na kusambazwa nchini. Kati ya hivyo, vifaranga 52,000,000 ni wa nyama, vifaranga 28,964,000 ni vya kuku chotara ambapo Sasso ni 15,600,000 na Kroiler 13,364,000 na vifaranga 7,384,000 ni wa kuku wa mayai ikilinganishwa na vifaranga 70,323,000 vilivyozalishwa mwaka 2019/2020. 39. Mheshimiwa Spika, katika mwaka 2021/2022 Wizara itaendelea kushirikiana na wazalishaji wa vifaranga vya kuku ili kuhakikisha wafugaji wanapata vifaranga bora katika ukuaji na ustahilivu wa magonjwa ili kujikomboa kiuchumi. Aidha, Wizara kupitia Taasisi ya Utafiti wa Mifugo (TALIRI) itaendeleza tafiti za uzalishaji wa kuku wa kienyeji (dual purpose) aina ya Horasi kwa wafugaji nchini. Matoke tarajiwa ya mradi huu wa kuku wa asili aina ya horasi ni:- i. Kuwezesha Tanzania kuwa na aina yake ya kuku wa asili wazazi; ii. Kuwezesha nchi kujitegemea katika tasnia ya kuku kwa kuwa na mashamba ya kuku wa asili wazazi; iii. Upatikanaji wa kuku wa asili mwenye uzito mkubwa kutoka gramu 500 -750 kwa sasa hadi kufikia kilogramu 1.5 akiwa na umri wa miezi 4. iv. Kuongeza umbo na uzito wa yai la kuku wa asili kutoka gramu 25-45 ya sasa hadi kufikia gramu 50-60. v. Kuongeza kiwango cha utagaji wa mayai toka 40-60 ilivyo sasa hadi kufikia 150-200 kwa kuku kwa mwaka Uzalishaji wa Nguruwe 40. Mheshimiwa Spika, katika mwaka 2020/201 Wizara kwa kushirikiana na Chama cha Wafugaji wa Nguruwe Tanzania (TAPIFA) imeratibu uingizaji nchini wa mbegu bora ya nguruwe 91 wenye umri mbalimbali. Aina za nguruwe zilizoingizwa ni Cambo, TN70 (latest version of Large white). Mbegu hii bora ya Nguruwe kutoka Zambia imesambazwa kwa Wanachama wa TAPIFA waliopo katika Mikoa ya Iringa, Morogoro, Pwani na Dar es Salaam. Kuletwa kwa mbegu bora ya nguruwe kumesaidia kupunguza changamoto kubwa ya vizazi/koo za nguruwe waliopo nchini kupandana (inbreeding). Aidha, Wizara inampongeza mwekezaji binafsi wa Phema Piggery Breeding Farm aliyopo Bagamoyo kwa kuanzisha uhimilishaji wa nguruwe ambapo hadi tarehe 31 Machi, 2021 wafugaji 40 wamefikiwa na huduma hiyo katika mikoa ya Arusha, Morogoro, Pwani na Dar es Salaam na jumla ya nguruwe 160 wamehimilishwa. 41. Mheshimiwa Spika, katika mwaka 2020/2021 jumla ya tani 41,467.82 za nyama ya nguruwe zimezalishwa ikilinganishwa na tani 38,377.4 zilizozalishwa mwaka 2019/2020 sawa na ongezeko la asilimia 8. Aidha, Wizara inahamasisha wafugaji wa nguruwe kutumia mbegu bora kwa teknolojia ya uhimilishaji pamoja na kuzitaka Mamlaka za Serikali za Mitaa kutenga maeneo kwa ajili ujenzi wa machinjio za nguruwe. 42. Mheshimiwa Spika, katika mwaka 2021/2022 Wizara itaendelea kushirikana na TAPIFA katika uingizaji na uzalishaji wa ndani wa mbegu bora za nguruwe pamoja na ufugaji wa kisasa wa nguruwe. Haki Miliki za Waboreshaji Mbari za Wanyama 43. Mheshimiwa Spika, katika mwaka 2020/2021, Wizara imeendelea kuimarisha uwezo wake wa uchambuzi na utambuzi wa koo 12 za ng’ombe wa asili zilizopo nchini na zilizopo katika hatari ya kutoweka. Hadi kufikia tarehe 30 Aprili, 2021, Wizara imetoa mafunzo elekezi kuhusu uchambuzi wa mbari za mifugo ya asili kwa wataalam 18. Pia, Wizara imeendelea kuhamasisha wafugaji kuhusu utambuzi wa mbari za mifugo ya asili, ambapo jumla ya wafugaji 107 wamehamasika kushiriki katika zoezi la utambuzi wa koo za mifugo ya asili katika Mikoa ya Singida (45), Iringa (52) na Dodoma (10). 44. Mheshimiwa Spika, katika mwaka 2021/2022 Wizara kwa kushirikiana na wadau mbalimbali itafanya tambuzi na tathmini za mbari za wanyama (characterization) zilizopo nchini na kusajili mbari, wanyama wa mbegu na waboreshaji mbari katika mikoa mitatu (3) ya Mara, Shinyanga na Kagera; na kusimamia eneo la utoaji huduma ya uhimilishaji mifugo. Biashara ya Mifugo na Mazao Yake Biashara ya Mifugo 45. Mheshimiwa Spika, katika mwaka 2020/2021 hadi tarehe 30 Aprili, 2021 jumla ya ng’ombe 1,843,904 mbuzi 2,081,233 kondoo 360,745 na punda 191,656 wenye thamani ya shilingi Trilioni 1.5 waliuzwa katika minada mbalimbali hapa nchini ikilinganishwa na ng’ombe 1,513,926, mbuzi 1,733,463, kondoo 299,157 na punda 198,000 wenye thamani ya shilingi Trilioni 1.06 waliouzwa hapa nchini mwaka 2019/2020 kipindi kama hicho. Sababu za kuongezeka kwa biashara ya mifugo hapa nchini imetokana na serikali kutengeneza mazingira rafiki ya biashara ya mifugo na kutoa elimu juu ya taratibu na kanuni za biashara ya mifugo kwa wadau mbalimbali. Hadi tarehe 30 Aprili, 2021, jumla ya Shilingi 12,247,233,701.81 zilikusanywa kutoka katika minada ya awali, upili na mpakani kama Maduhuli ya Serikali ikilinganishwa na jumla ya shilingi 7,945,676,541.20 zilizokusanywa kutoka katika minada ya awali, upili na mpakani mwaka 2019/2020 kwa kipindi kama hicho. Udhibiti wa Biashara ya Mifugo na mazao yake 46. Mheshimiwa Spika, katika mwaka 2020/2021 Wizara imeongeza idadi ya vituo vya doria vya kimkakati kutoka vitatu (3) vya Lamadi (Busega), Nderema (Handeni) na Makuyuni (Monduli) hadi vituo 10 katika maeneo ya Kyaka (Missenyi), Wasso (Loliondo), Makambako (Njombe), Msolwa (Chalinze), Tunduma (Momba), Darajani (Serengeti) na Buhigwe (Buhigwe) kwa lengo la kurahisisha biashara na kudhibiti utoroshwaji mifugo na mazao yake. Aidha, kati ya mwezi Machi na Mei, 2021 jumla ya shilingi 629,328,500 zimekusanywa kupitia vituo hivyo. 47. Mheshimiwa Spika, katika mwaka 2021/2022 Wizara itaendelea kujenga na kukarabati minada ya mifugo ya upili na mipakani ili kuwezesha biashara ya mifugo ndani na nje ya nchi pamoja na kuimarisha vituo vya doria vya kimkakati. Kodi, Ada na Tozo Katika Sekta ya Mifugo 48. Mheshimiwa Spika, Wizara imekuwa ikipokea malalamiko kutoka kwa wadau wa sekta ya mifugo kuhusu ada na tozo mbalimbali hususan tozo ya asilimia 1 ya thamani ya mzigo (FOB Value) kwa nyama zinazouzwa nje ya nchi na ada ya ukaguzi wa mazao ya mifugo. Kufuatia hali hiyo Wizara imefanya mapitio ya tozo hizo ili kuzibadilisha lengo likiwa ni kuweka mazingira wezeshi ya uwekezaji na kuongeza mauzo ya mazao ya mifugo nje ya nchi. Maboresho yaliyofanyika yatawasilishwa na Waziri wa Fedha na Mipango wakati akiwasilisha Muswada wa Sheria ya Fedha (Finance Bill) ya mwaka 2021/2022. 49. Mheshimiwa Spika, katika mwaka 2021/2022, Wizara itaendelea kutathmini tozo na ada mbalimbali zitakazoonekana kuwa kero kwa wazalishaji na wafanyabiashara wa mifugo na mazao yake ili kuzifuta au kuzifanyia marekebisho. Zao la Ngozi 50. Mheshimiwa Spika, Wizara inaendelea kusimamia ubora wa ngozi zinazozalishwa hapa nchini kwa kutumia Sheria ya Biashara ya Ngozi Na. 18 ya mwaka 2008 na Kanuni zake za mwaka 2010. Katika mwaka 2020/2021, Wizara imeteua na kuwatangaza kwenye Gazeti la Serikali Na. 619 la tarehe 7 Agosti, 2020 wakaguzi wa ngozi 113 kutoka Mikoa 11 ya kimkakati. 51. Mheshimwa Spika, katika mwaka 2020/2021 jumla ya Wakaguzi wa ngozi 60 kati ya 113 walioteuliwa wamejengewa uwezo kwa kupatiwa mafunzo; vitambulisho na nakala ya Sheria ya Biashara ya Ngozi na Kanuni zake katika Mikoa ya Dar es Salaam, Morogoro, Pwani; Mwanza; Shinyanga; Simiyu na Mara. Pia, Wachunaji Ngozi 423 wamepatiwa mafunzo katika machinjio za Jiji la Dar es Salaam; na leseni 666 zimetolewa kwa wachunaji ngozi wa Mikoa ya Dar es Salaam, Manyara, Mwanza, Simiyu, Shinyanga, Kagera, Arusha na Kilimanjaro. Vilevile, visu maalum 131 vimetolewa kwa wachunaji ngozi za wanyama wa Mikoa ya Kagera na Simiyu. 52. Mheshimiwa Spika, Wizara imefanya tathmini na ufuatiliaji wa upatikanaji na ubora wa ngozi kupitia Kiwanda cha ACE Leather cha Morogoro na Kilimanjaro International Leather Company Limited na kubaini kuwa kati ya mwaka 2019 na 2021 ubora wa ngozi zinazozalishwa katika Machinjio hizo umeongezeka kutoka asilimia 30 hadi 80 kutokana na mafunzo ya uchunaji ngozi na matumizi ya visu maalum vya kuchunia ngozi. 53. Mheshimiwa Spika; katika mwaka 2021/2022, Wizara kwa kushirikiana na wadau wa tasnia ya ngozi itaendelea kusimamia ubora wa ngozi zinazozalishwa hapa nchini na kuhakikisha kuwa ngozi zote zinapangwa katika madaraja kabla ya kuuzwa; kufanya mapitio ya Sheria ya Biashara ya Ngozi Na. 18 ya mwaka 2008 na Kanuni zake za mwaka 2010; na kufanya mapitio na kuhuisha Mkakati wa Kuendeleza Tasnia ya Ngozi (Tanzania Leather Sector Develepment Strategy 2016 – 2020). Machinjio ya Dodoma 54. Mheshimiwa Spika, Machinjio ya Dodoma inaendelea na shughuli za uchinjaji wa mifugo kwa soko la ndani na nje ya nchi. Hadi kufikia tarehe 30 Aprili, 2021 jumla ya ng’ombe 41,020 na mbuzi 23,004 walichinjwa. Aidha, katika kipindi hicho, Machinjio ilianzisha huduma ya kuchakata nyama kulingana na mahitaji ya wateja ambapo jumla ya kilo 18,943.6 za nyama ya ng’ombe zilichakatwa kwa ajili ya masoko maalum ya ndani ikiwemo Kampuni ya Ujenzi wa SGR ya Yapi Merkez. 55. Mheshimiwa Spika, kwa upande wa soko la nje, jumla ya mbuzi na kondoo 17,732 walichinjwa na kuzalisha jumla ya kilo 159,588 (tani 160) kwa ajili ya wateja mbalimbali waliosafirisha nyama kwenda nchi za Oman, Qatar na Vietnam zikiwa zimepozwa (Chilled), zimegandishwa (Frozen) na zimenyonyolewa (Shoats with skin). Pia, jumla ya ng’ombe 45 sawa na kilo 5,400 (tani 5.4) wamepokelewa, kuchinjwa na kugandishwa kwa ajili ya kuuzwa nje ya nchi (Oman). 56. Mheshimiwa Spika, mafanikio yaliyopatikana katika mwaka 2020/2021 baada ya Serikali kuchukua Machinjio ya Dodoma ni pamoja na:- (i) Kuongezeka kwa wastani wa idadi ya ng’ombe wanaochinjwa kwa mwezi kwa ajili ya soko la ndani, kutoka wastani wa ng’ombe 1,950 hadi ng’ombe 4,050; na (ii) Wastani wa mbuzi wanaochinjwa kwa ajili ya soko la nje imefika mbuzi 2,217 kwa mwezi ambapo katika mwaka 2019/2020 hakukuwa na mbuzi waliochinjwa. 57. Mheshimiwa Spika, katika mwaka 2021/2022 Machinjio ya Dodoma itaendelea kuimarishwa kwa kupatiwa vitendea kazi na kukarabatiwa ili itumike kikamilifu katika kuwezesha biashara ya nyama ndani na nje ya nchi. Rasilimali za Malisho, Vyakula na Maji kwa Mifugo Malisho, Vyakula na Maji kwa Mifugo 58. Mheshimiwa Spika, Wizara inaendelea kutekeleza Mkakati wa Upatikanaji wa Uhakika wa Malisho na Maji kwa Mifugo. Katika mwaka 2020/2021, Wizara kwa kushirikiana na Halmashauri za Wilaya na Sekta binafsi imeendelea kuboresha miundombinu ya maji kwa ajili ya mifugo ambapo ujenzi wa visima virefu viwili (2) katika Halmashauri ya Wilaya ya Iringa (Usolanga) na Mpapa (Manyoni) vimefikia asilimia 70 na asilimia 30 mtawalia. Pia, ukarabati wa mabwawa matatu (3) ya Chamakweza (Chalinze), Kimokoua (Longido) na Narakauo (Simanjiro) umefikia asilimia 100, asilimia 100 na asilimia 100 mtawalia. 59. Mheshimiwa Spika, Wizara kwa kushirikiana na Tume ya Taifa ya Mipango na Matumizi ya Ardhi na Halmashauri za Wilaya, imeendelea kusimamia utekelezaji wa Sheria na Kanuni zinazohusu utengaji na upimaji wa maeneo kwa ajili ya matumizi mbalimbali ikiwemo malisho ya mifugo. Katika mwaka 2020/2021 Halmashauri za Wilaya kumi na saba(17) zimetenga jumla ya Hekta 271,661.11 kwa ajili ya malisho ya mifugo. Hivyo, maeneo yaliyotengwa kwa ajili ya malisho yameongezeka kufikia hekta 3,060,562.27 mwaka 2020/2021 ikilinganishwa na hekta 2,788,901.17 katika mwaka 2019/2020 (Kiambatisho Na. 8). 60. Mheshimiwa Spika, katika mwaka 2021/2022, Wizara kwa kushirikiana na Mamlaka za Serikali za Mitaa itaendelea kutenga maeneo kwa ajili ya malisho, kuimarisha miundombinu ya maji kwa ajili ya mifugo kwa kuchimba malambo na visima virefu hususan katika maeneo yenye uhitaji mkubwa wa maji. 61. Mheshimiwa Spika, ili kuongeza upatikanaji wa malisho na mbegu za malisho, jumla ya marobota ya hei 81,188 yamezalishwa kutoka katika mashamba ya Serikali ya Vikuge (14,194), Langwira (3,773), TALIRI (21,388), Sao Hill (20,000), Mabuki (13,343), LITA (5,391) na NARCO (3,094). Pia, jumla ya kilo 3,874.5 za mbegu bora za malisho na vipandikizi 8,255 zimezalishwa katika mashamba ya Serikali ya Vikuge (mbegu kilo 267) na (vipandikizi 255); Langwira (mbegu kilo 328); TALIRI (mbegu kilo 1,550 na vipandikizi 8,000); LMU Sao Hill (mbegu kilo 1,500), LMU Mabuki (mbegu kilo 154) na LITA (mbegu kilo 76). 62. Mheshimiwa Spika, katika mwaka 2020/2021 viwanda vya kutengeneza vyakula vya mifugo vimeongezeka na kufikia 154 kutoka viwanda 105 mwaka 2019/2020 (Kiambatisho Na. 9). Hivyo, kuongeza uzalishaji wa vyakula vya wanyama kutoka tani 900,000 mwaka 2019/2020 hadi tani 1,200,000 mwaka 2020/2021. 63. Mheshimiwa Spika, katika mwaka 2020/2021 Wizara imeongeza idadi ya wakaguzi wa vyakula vya mifugo na maeneo ya malisho kufikia 176 kutoka 165 mwaka 2019/2020. Ili kuongeza ufanisi katika utendaji kazi jumla ya wakaguzi 66 wamepatiwa mafunzo rejea kwa ajili ya kuhakikisha ubora na usalama wa vyakula vya mifugo. Aidha, maeneo 45 ya kuzalisha, 78 kuuza na 18 kuhifadhia rasilimali za vyakula vya mifugo yamesajiliwa (kiambatisho Na.10). 64. Mheshimiwa Spika, katika mwaka 2021/2022, Wizara itaendelea kuhamasisha sekta binafsi kuwekeza katika uzalishaji wa vyakula bora vya mifugo; kusimamia na kudhibiti ubora na usalama wa vyakula vya mifugo; kutoa mafunzo rejea kwa wakaguzi 79 wa vyakula vya mifugo na maeneo ya malisho; na kuimarisha mashamba ya Serikali ya kuzalisha malisho na mbegu kwa kuyapatia vitendea kazi ili kuongeza uzalishaji wa mbegu pamoja na marobota ya hei. Tayari Wizara imewasiliana na ofisi ya ubalozi wa Tanzania China na wadau wa sekta binafsi kwa ajili ya mkakati maalum wa kuzalisha mbegu za majani ya Juncau kutoka China. Mpango huu utakuwa mkombozi kwa wafugaji. Nachukua fursa hii kuikaribisha sekta binafsi kuwekeza katika uzalishaji wa mbegu za malisho na malisho. Ustawi wa Wanyama 65. Mheshimiwa Spika, matukio ya ukamataji mifugo yasiyofuata utaratibu kwenye maeneo ya hifadhi kwa mwaka 2020/2021 yamepungua ambapo mifugo 6,245,356 (kiambatisho Na. 11) ilikamatwa ikilinganishwa na mifugo 14,668,323 iliyokamatwa kwenye kipindi cha mwaka 2019/2020. Hali hii imetokana na wadau mbalimbali kuelewa Sheria ya Ustawi wa Wanyama Na. 19 ya mwaka 2008; na Sheria ya Magonjwa ya Wanyama Na. 17 ya mwaka 2003. Aidha, Wizara imetengeneza Kanuni za Animal Welfare (Impounded Animal) Regulation 2020 GN No. 724 ambazo zimeanza kutumika na hivyo kupunguza matukio ya ukamataji mifugo kiholela. Utatuzi wa Migogoro Baina ya Wafugaji na Watumiaji Wengine wa Ardhi 66. Mheshimiwa Spika, katika mwaka 2020/2021, Wizara kwa kushirikiana na wadau mbalimbali, imeendelea kutatua migogoro baina ya wafugaji na watumiaji wengine wa ardhi ambapo utatuzi umefanyika katika Wilaya 5 za Mikoa 4 (Kiambatisho Na. 12). Pia, utatuzi wa migogoro umefanyika baina ya vijiji na Kituo cha Karantini cha Kwala mkoani Pwani ambapo jumla ya Hekta 3,139.2 zimegawiwa kwa vijiji vya Dutumi (Hekta 1,600), Madege (Hekta 400), Kwala (Hekta 400), Mwembengozi (Hekta 400) na Eneo la Mkuza Chicks (Hekta 179.2) na Kitongoji cha Kisogo (Hekta 160). 67. Mheshimiwa Spika, katika mwaka 2021/2022 Wizara itaendelea kutatua migogoro ya ardhi kati ya wafugaji na watumiaji wengine wa rasilimali ardhi ikiwemo kutoa elimu ya ufugaji bora wa mifugo unaozingatia maeneo ya malisho; kuratibu na kusimamia haki na ustawi wa wanyama kwa mujibu wa Sheria zilizopo. Huduma ya Afya ya Mifugo Magonjwa ya Mifugo 68. Mheshimiwa Spika, magonjwa mbalimbali ya mifugo yameendelea kuwa kikwazo katika uzalishaji na biashara ya mifugo na mazao yake. Magonjwa haya yanaathiri aina zote za wanyama na baadhi ya magonjwa huathiri binadamu. 69. Mheshimiwa Spika, Wizara kwa kushirikiana na wadau wa mifugo inaendelea kutekeleza mikakati ya kudhibiti magonjwa ya mifugo yaenezwayo na wadudu. Katika mwaka 2020/2021 mafanikio yafuatayo yamepatikana:- (i) Wizara ilizindua kampeni ya tatu ya kuogesha mifugo ambayo ilifanyika tarehe 10 Oktoba 2020 katika Wilaya ya Bahi Mkoani Dodoma. (ii) Jumla ya lita 15,579.25 ya dawa za kuogeshea mifugo zenye thamani ya shilingi 592,804,625 zilisambazwa kwenye majosho 1,983 katika Halmashauri 162 zilizoko kwenye mikoa 25 Tanzania Bara. (iii) Hadi kufikia tarehe 30 Aprili, 2021 jumla ya michovyo ya kuogesha mifugo 446,997,857 sawa na asilimia 110 ya lengo la kuogesha mifugo 405,000,000 ambapo michovyo ya ng’ombe ni 342,968,774 mbuzi 89,649,306 na kondoo 14,364,827 (Kiambatanisho Na. 13). 70. Mheshimiwa Spika, Wizara imefanya mapitio na kuboresha Kanuni na Mwongozo wa Uogeshaji ambao unatoa maelezo ya namna ya uogeshaji mifugo. Kanuni na Mwongozo huo umeainisha majukumu mbalimbali ya wadau ikiwemo bei elekezi ya kuogesha mifugo ya shilingi 50 kwa ng’ombe na shilingi 10 kwa mbuzi au kondoo. 71. Mheshimiwa Spika, katika jitihada za kudhibiti magonjwa ya mifugo, tarehe 22 Januari, 2021 Wizara ilizindua rasmi mwongozo wa uchanjaji mifugo. Mwongozo huo umeainisha majukumu ya Serikali Kuu, Mamlaka za Serikali za Mitaa na Sekta Binafsi katika uchanjaji mifugo. Aidha, mwongozo huo umetoa bei elekezi wa kila chanjo inayozalishwa nchini. Lengo la Mwongozo huo ni kuhakikisha wafugaji wanapata huduma bora za chanjo na wanashiriki kikamilifu katika mazoezi ya uchanjaji mifugo. 72. Mheshimiwa Spika, Wizara kwa kushirikiana na wadau iliendelea kutekeleza mikakati ya kudhibiti magonjwa ya mifugo ya mlipuko na yanayovuka mipaka kwa kutumia chanjo, kutoa elimu kwa wafugaji, kufuatilia magonjwa na tiba. Katika mwaka 2020/2021 mafanikio yafuatayo yamepatikana:- (i) Utoaji wa chanjo umefanyika kwa mbuzi na kondoo 3,280,661 dhidi ya Ugonjwa wa Sotoka ya Mbuzi na Kondoo; ng’ombe 5,479,270 dhidi ya Ugonjwa wa Homa ya Mapafu ya Ng’ombe (CBPP); na ng’ombe 2,518,600 dhidi ya Ugonjwa wa Miguu na Midomo. (ii) Jumla ya dozi 35,474,800 za Chanjo ya Matone ya Ugonjwa wa Mdondo (I2) zimezalishwa na kusambazwa katika mikoa yote. Aidha, jumla ya kuku 57,773,685 walichanjwa dhidi ya ugonjwa wa mdondo kwa chanjo ya Matone (35,474,800) ambapo kuku 22,298,885 walichanjwa kwa kutumia chanjo ya maji (Lasota) inayonunuliwa na kusambazwa na sekta binafsi. (iii) Chanjo mpya (Tatu Moja) iliyogunduliwa na Chuo Kikuu cha Kilimo cha Sokoine inayotumika kuzuia magonjwa matatu ya kuku (Mdondo, Ndui ya Kuku na Mafua ya Kuku) imegunduliwa na kuanza kutumika kuanzia tarehe 01 Machi 2021 kwa gharama ya shilling 6,800 kwa chupa inayochanja kuku 200 sawa na wastani wa shilingi 34 kwa dozi. 73. Mheshimiwa Spika, napenda kuchukua nafasi hii kulitaarifu Bunge lako tukufu kuhusu mlipuko wa Homa ya Nguruwe (African Swine Fever - ASF) ambao ulilipuka kwa vipindi mbalimbali katika mwaka 2020/2021 na kusababisha jumla ya vifo 5,428 katika Halmashauri 18 Tanzania Bara (Kiambatisho Na.14). Ugonjwa huu hauna tiba wala chanjo hivyo nitoe wito kwa Halmashauri zote nchini kutoa elimu ya namna ya kujikinga na ugonjwa na pia pale kunapotokea mlipuko kutoa taarifa mapema kwa Wizara na kupulizia dawa ya kuuwa virusi ili kuzuia hasara inayoweza kuwapata wafugaji. 74. Mheshimiwa Spika, Wizara kwa kushirikiana na wadau mbalimbali wa maendeleo kama vile FAO na WHO iliandaa na kuhuisha mikakati ya kuzuia magonjwa mbalimbali yanayoambukiza binadamu kutoka kwa wanyama kwa kutumia dhana ya Afya Moja ili kukabiliana na magonjwa ya wanyama yanayoathiri binadamu. Katika mwaka 2020/2021 mafanikio yafuatayo yamepatikana:- (i) Jumla ya ng’ombe 1,036,769, mbuzi 680,906 na kondoo 192,906 walichanjwa dhidi ya Ugonjwa wa Kimeta katika mikoa ya Arusha, Songwe, Manyara na Kilimanjaro. (ii) Jumla ya mitamba 162,843 imechanjwa dhidi ya Ugonjwa wa Kutupa Mimba katika Wilaya za Arusha, Karatu, Babati, Dodoma Jiji, Simajiro, Iringa na Njombe. (iii) Jumla ya matukio 210 ya Ugonjwa wa Kichaa cha Mbwa yalifuatiliwa na sampuli 610 zilichukuliwa ambapo mbwa 812,712 na paka 4,152 walichanjwa dhidi ya Ugonjwa wa Kichaa cha Mbwa. (iv) Ugonjwa wa Homa ya Bonde la Ufa umeendelea kufuatiliwa kwa kukagua na kuchukuwa sampuli kwa wanyama wote wanaotupa mimba kutokana na mwaka huu kuwa na mvua nyingi. Napenda kulitaarifu Bunge lako tukufu kuwa nchi yetu bado ipo salama. 75. Mheshimiwa Spika, katika mwaka wa fedha 2021/2022 Wizara itaendelea kusimamia utekelezaji wa kanuni za uogeshaji na chanjo ili kudhibiti magonjwa ya mifugo kwa kununua dawa za ruzuku za kuogeshea mifugo lita 13,880, kujenga majosho 129 ili kuwezesha kuongeza uogeshaji wa mifugo kutoka lengo la michovyo milioni 405 hadi michovyo milioni 600. Pia, itakarabati Kliniki 18 za mifugo na kuzipatia vitendea kazi ikiwemo mnyororo baridi kwa ajili utunzaji wa chanjo. Vilevile, katika udhibiti wa Ugonjwa wa Homa ya Nguruwe, Wizara itaendelea kutoa elimu ya ufugaji bora wa nguruwe. Pia, Wizara itasimamia uzalishaji, usambazaji na utoaji wa chanjo kulingana na miongozo iliyopo. Kuimarisha Uchunguzi na Upatikanaji wa Taarifa za Magonjwa ya Mifugo 76. Mheshimiwa Spika, hadi kufikia tarehe 30 Aprili, 2021 jumla ya matukio 449 ya magonjwa mbalimbali ya mifugo yalitolewa taarifa yakilinganishwa na matukio 586 yaliyotolewa taarifa katika mwaka 2019/2020 kipindi kama hicho. Pia, katika matukio hayo mifugo 520,901 ikiwemo ngómbe 472,006 mbuzi 29,456, kondoo 13,807 na nguruwe 5,632 ilipatwa na magonjwa na mifugo 243,112 ilikufa kutokana na magonjwa hayo. Mifugo iliyokufa kwa magonjwa ni ngómbe 210,932, mbuzi 24,131, kondoo 2,657 na nguruwe 5,428 ikilinganishwa na mifugo 617,621 iliyopata magonjwa ikiwemo ng’ombe 442,432 mbuzi 141,605 kondoo 32,062 ambapo mifugo 221,783 ilikufa kutokana na magonjwa katika mwaka 2019/2020. 77. Mheshimiwa Spika, katika mwaka 2021/2022 Wizara itaendelea kuimarisha mfumo wa upatikanaji wa taarifa za magonjwa ya mifugo, kuwezesha uchanjaji wa wanyama 25,000,000 dhidi ya magonjwa ya kipaumbele 13 yenye chanjo. Baraza la Veterinari Tanzania 78. Mheshimiwa Spika, katika mwaka 2020/2021, Wizara kupitia Baraza la Veterinari Tanzania, imefanya ukaguzi wa vituo 1,225 vya kutolea huduma ya afya ya wanyama katika mikoa 18. Kati ya vituo vilivyokaguliwa vituo 61 vilifungwa kwa muda ili kurekebisha kasoro zilizobainiwa. Pia, madaktari wa wanyama 11 wameonywa kwa kukiuka maadili ya taaluma na watu wengine sita (6) wasio na sifa walikamatwa kwenye maeneo mbalimbali nchini wakitoa huduma ya afya ya wanyama na kuchukuliwa hatua kwa mujibu wa Sheria ya Veterinari. 79. Mheshimiwa Spika, katika mwaka 2020/2021, Wizara kupitia Baraza la Veterinari imesajili madaktari wa wanyama 16 kati ya 70 waliotarajiwa kusajiliwa na kufanya idadi yao kufikia 1,021 kati ya hao wanaume 924 na wanawake 97. Aidha, wataalam wasaidizi wa afya ya wanyama 297 kati ya 1,000 waliotarajiwa kuandikishwa na kuorodheshwa, wameandikishwa na kuorodheshwa katika kipindi hicho na kufanya idadi ya wataalam wasaidizi hao kufikia 4,111 kati ya hao wanaume 2,894 na wanawake 1,217. Idadi ya wataalam waliosajiliwa na kuorodheshwa imekuwa chini ya lengo kutokana na mlipuko wa ugonjwa wa COVID 19 ambapo wataalam waliolengwa walihitimu mwezi Desemba, 2020 badala ya Julai, 2020. Vilevile, vituo 159 vya kutolea huduma za afya ya wanyama vilisajiliwa na kufanya jumla ya vituo vyote vilivyosajiliwa kufikia 1,869. 80. Mheshimiwa Spika, katika mwaka 2021/2022 Baraza la Veterinari litaendelea kufanya ukaguzi wa vituo vya huduma ya afya ya wanyama na maadili ya watoa huduma katika Mamlaka za Serikali za Mitaa 184; kukagua vyuo vinane (8) vinavyotoa na vinavyotaka kutoa mafunzo ya afya ya wanyama; kusajili Madaktari wa Wanyama 70 na vituo vya huduma ya afya ya wanyama; kuandikisha na kuorodhesha wataalam wasaidizi 3,000; na kutoa leseni kwa wakaguzi wa nyama, wahimilishaji na wataalam wa maabara za veterinari 500. Utafiti, Mafunzo na Ugani Uratibu wa Utafiti wa Mifugo 81. Mheshimiwa Spika, Wizara imeendelea kuratibu na kusimamia shughuli za utafiti wa mifugo nchini. Katika mwaka 2020/2021, Wizara imeandaa miongozo mitatu (3) ya utekelezaji wa Kanuni za Utafiti wa Mifugo GN. 462 ya Mwaka 2020 ambayo inatekeleza Agenda ya Utafiti ya mwaka 2020-2025. Miongozo hiyo ni:- (i) Mwongozo wa Kamati ya Maadili ya Utafiti wa Mifugo Nchini; (ii) Mwongozo wa Masomo ya Ziada kwa Wahitimu wa Shahada ya Uzamivu (Post Doctorial Guideline); na (iii) Mwongozo wa Haki Miliki ya Matokeo ya Tafiti (Intellectual Property Rights – IPR). Miongozo hii itawezesha utekelezaji wa utafiti kwa kuzingatia vipaumbele vya Sekta, kusimamia matokeo ya Tafiti na kuwafikia wananchi kwa maendeleo badala ya kufungiwa makabatini. 82. Mheshimiwa Spika, Katika mwaka 2020/2021, Wizara imeratibu vituo (7) vya Taasisi ya Utafiti TALIRI na Taasisi ya Wakala ya Maabara ya Veterinary zilizo chini ya Wizara ya Mifugo na Uvuvi. Aidha, Wizara kupitia Idara ya Utafiti Mafunzo na Ugani inashirikiana na Taasisi za vyuo Vikuu zinazofanya tafiti za Mifugo ili kujua Taafiti zinazofanyika na matokeo ya Tafiti na kuainisha namna ya kusambaza teknolojia bora kwa wadau. Taasisi ambazo zimekuwa zikifanya Tafiti mbalimbali za Mifugo nchini ni pamoja na Taasisi ya Chuo Kikuu cha Kilimo cha Sokoine (SUA), Chuo Kikuu cha Dodoma (UDOM), Chuo Kikuu cha Nelson Mandela (NM-AIST), Chuo Kikuu cha Dar es Salaam (UDSM) na Chuo Kikuu Huria cha Tanzania. 83. Mheshimiwa Spika, katika mwaka 2021/2022 Wizara itaendelea kuratibu vituo nane (8) vya Taasisi ya Utafiti wa Mifugo (TALIRI) na tafiti zinazofanywa na Wakala ya Maabara ya Veterinary (TVLA). Aidha, Wizara itaendelea kushirikiana na Taasisi zinazofanya utafiti wa mifugo nchini kwa kuhakikisha tafiti zote zinafanywa kwa kufuata Agenda ya Kitaifa ya Utafiti wa Mifugo na Kanuni zake, na hivyo kunufaisha jamii, wadau na Sekta ya Mifugo. Huduma za Ugani wa Mifugo 84. Mheshimiwa Spika, katika mwaka 2020/2021, jumla ya wadau wa sekta ya mifugo 35,961 wamepatiwa elimu kuhusu ufugaji bora, uzalishaji, usindikaji wa mazao yatokanayo na mifugo, hifadhi ya malisho pamoja na mbinu za kupata masoko kupitia maonesho ya Saba Saba (8,442), Nane Nane (22,287) na maadhimisho ya Siku ya Chakula Duniani (4,962). Aidha, jumla ya vipeperushi 9,920 na vitabu 747 vya ufugaji bora vilisambazwa kwa wadau. 85. Mheshimiwa Spika, Wizara imeendelea kutoa mafunzo rejea kwa Wafugaji katika Halmashauri 21 na pia kuwajengea uwezo (ToT) Maafisa Ugani kutoka katika Halmashauri za mikoa ya Dodoma na Singida (20); Arusha, Kilimanjaro na Manyara (21) na Washauri wa Mifugo wa Mikoa yote Tanzania bara (26). Mafunzo yaliyotolewa yalihusu; uendelezaji wa kosaafu na uboreshaji wa mbari za mifugo; udhibiti wa magonjwa na tiba kwa mifugo; upatikanaji wa maeneo ya malisho, maji na vyakula vya mifugo; uanzishwaji wa mashamba darasa ya Mifugo; utambuzi wa Sheria, Kanuni na Miongozo ya Wizara. Aidha, idadi ya Mashamba Darasa ya malisho imeongezeka kutoka 88 mwaka 2019/2020 hadi 103 mwaka 2020/2021. 86. Mheshimiwa Spika, katika mwaka 2021/2022 Wizara itaendelea kuwezesha utoaji wa huduma za ugani kwa kununua pikipiki 300 kwa ajili ya Maafisa Ugani, kuwezesha Halmashauri 20 kuanzisha mashamba darasa 60 ya mifugo, kuwezesha uhuishwaji Mwongozo wa utoaji huduma za ugani na kuandaa mfumo wa kielektroniki kwa ajili ya kuratibu utoaji wa huduma za ugani katika Mamlaka za Serikali za Mitaa. Taasisi Zilizo Chini ya Sekta ya Mifugo Kampuni ya Ranchi za Taifa 87. Mheshimiwa Spika, kwa takwimu za tarehe 30 Aprili, 2021 Kampuni ya Ranchi za Taifa (NARCO) ina jumla ya ng’ombe 16,725, mbuzi 3,307, kondoo 3,155 na farasi 31 ikilinganishwa na mifugo iliyokuwepo tarehe 30 Aprili, 2020 ambayo ni ng’ombe 14,708, mbuzi 2,912, kondoo 2,880 na farasi 30. Katika mwaka 2020/2021 Wizara kupitia NARCO imetekeleza kazi zifuatazo:- (i) Kuzalisha na kukuza ndama 4,963 ikilinganishwa na ndama 3,056 waliozalishwa na kukuzwa katika mwaka 2019/2020. (ii) Kununua ng’ombe 2,793 wenye thamani ya shilingi 1,675,800,000 kutoka kwa wafugaji wa asili kwa ajili ya kunenepesha kwa kutumia vyakula vya ziada ili kuzalisha nyama bora na hivyo kuwa sehemu ya soko la uhakika kwa wafugaji nchini ikilinganishwa na ng’ombe 3,327 walionunuliwa katika mwaka 2019/2020. (iii) Kukamilisha uwekaji mpaka unaoonekana katika Ranchi ya Uvinza. (iv) Kukamilisha upimaji, utengaji wa vitalu 89 na kumega hekta 11,772.152 katika ranchi ya Mwisa II iliyopo Wilayani Muleba. 88. Mheshimiwa Spika, katika mwaka 2021/2022 Kampuni ya NARCO itaendelea kuongeza uzalishaji wa ng’ombe bora wa nyama kwa ajili ya soko la ndani na nje. Bodi ya Nyama Tanzania 89. Mheshimiwa Spika, Bodi ya Nyama Tanzania (TMB) imeendelea kuratibu na kusimamia biashara ya nyama ndani na nje ya nchi kwa kutoa vibali 148 vya kusafirisha nje ya nchi nyama tani 1,774.29 (mbuzi tani 551.64, ng’ombe tani 365.77, kondoo tani 181.51, kuku tani 0.37 na punda tani 675) yenye thamani ya dola za Marekani milioni 4.29 sawa na shilingi bilioni 9.91 katika nchi za Kuwait, Oman, Qatar, Hongkong na Zanzibar ikiwa ni sawa na ongezeko la asilimia 156.27 (tani za nyama) ikilinganishwa na vibali 102 vilivyotolewa kuuza nyama nje ya nchi tani 692.36 yenye thamani ya dola za Marekani milioni 1.29 sawa shilingi bilioni 2.99 katika mwaka 2019/2020. Ongezeko hilo limechangiwa na kuanza kwa uzalishaji kwa viwanda viwili vipya vya Tan Choice Ltd (kilichopo mkoa wa Pwani) na Elia Food OverSeas Co. Ltd (kilichopo mkoa wa Arusha). 90. Mheshimiwa Spika, Bodi imesimamia uingizaji wa bidhaa za nyama nchini kwa kutoa vibali 59 vya kuingiza bidhaa za nyama tani 319.27 (nguruwe tani 185.02 na ng’ombe tani 134.25) zenye thamani ya dola za Marekani milioni 1.06 sawa na shilingi bilioni 2.44 ikilinganishwa na vibali 36 vilivyotolewa kuingiza bidhaa za nyama tani 243.65 (ng’ombe tani 195.12 na nguruwe tani 48.53) vyenye thamani ya dola za Marekani milioni 1.76 sawa na shilingi bilioni 4.06 katika mwaka 2019/2020. 91. Mheshimiwa Spika, Wizara kupitia Bodi ya Nyama Tanzania (TMB) imeendelea kusimamia tasnia ya nyama ambapo wadau 2,092 (Machinjio/Viwanda 12, Makaro 21, Bucha 2,075) wamekaguliwa katika mikoa ya Pwani (Kibaha na Ruvu), Dar es Salaam (Temeke, Ilala, Kinondoni, Ubungo na Kigamboni), Dodoma (Dodoma Jiji na Chamwino DC); Arusha (Longido, Arusha Jiji, Arusha DC); Mwanza (Mwanza Jiji, Ilemela na Magu); Shinyanga (Shinyanga Manispaa) na Kilimanjaro (Moshi Manispaa). 92. Mheshimiwa Spika, katika mwaka 2020/2021 Wizara kupitia Bodi ya Nyama Tanzania imefanya kikao cha wazalishaji kuku ambapo wadau 423 walishiriki na kusikilizwa kero zao. Aidha, Bodi imeendelea kutafuta masoko ya nyama katika nchi mbalimbali ikiwemo nchi ya Komoro ambapo ilimualika Balozi wa Komoro ili ajionee ubora wa nyama inayozalishwa nchini hususan katika kiwanda cha nyama cha Eliya Foods Overseas Limited. 93. Mheshimiwa Spika, Bodi ya Nyama Tanzania imeendelea kutoa elimu ya ufugaji bora wa mifugo ya nyama, kuzalisha na kuuza nyama katika mazingira safi, kusafirisha nyama na kuhamasisha ulaji wa nyama nchini. Elimu hii imetolewa kupitia vyombo vya habari vikiwemo televisheni, radio, magazeti na mitandao ya kijamii ikiwemo Facebook, Instagram na twiter. 94. Mheshimiwa Spika, katika mwaka 2021/2022 Bodi ya Nyama Tanzania itaendelea kuendeleza tasnia ya nyama kwa kuhamasisha uzalishaji, biashara na ulaji wa nyama bora na kusimamia tasnia ya nyama kwa kuzingatia Sheria. Bodi ya Maziwa Tanzania 95. Mheshimiwa Spika, Bodi ya Maziwa Tanzania (TDB) imewezesha kuingizwa nchini bidhaa za maziwa kwa kutoa vibali 308 vya jumla ya lita 5,336,955.16 (Liquid Milk Equivalent-LME) zenye thamani (Freight on Board - FoB) ya Shilingi 12,052,434,895.86 ikilinganishwa na vibali 443 vilivyotolewa mwaka 2019/2020 ili kuingiza maziwa yenye ujazo wa lita 11,725,859.84 vikiwa na thamani (FOB) ya Shilingi 15,199,487,699 kutoka nchi za Afrika Kusini; Uganda; Kenya; Emirates; Uholanzi; na Ireland sawa na upungufu wa asilimia 21.9. Kupungua kwa kiasi cha maziwa kinachoingizwa nchini kumetokana na kuongezeka kwa uzalishaji na ukusanywaji wa maziwa na kuendelea kuimarika kwa viwanda vya ndani katika usindikaji wa bidhaa za maziwa. Aidha, katika mwaka 2020/2021 kulikuwa na viwanda 96 vya kusindika maziwa vinavyofanya kazi na viwanda 3 vimesimamisha uzalishaji kutokana na changamoto mbalimbali (Kiambatanisho Na. 2). 96. Mheshimiwa Spika, Wizara kupitia Bodi ya Maziwa Tanzania imeendelea kusimamia, kuratibu na kuendeleza tasnia ya maziwa nchini. Katika mwaka 2020/2021 jumla ya wafanyabiashara wa maziwa 238 walikaguliwa katika mipaka ya Tunduma, Namanga, Mtukula, Kasumulo na Bandari ya Dar es Salaam na hatua kuchukuliwa kwa makosa yaliyobainishwa likiwemo kosa la kuingiza maziwa bila kufuata Sheria, Kanuni na Taratibu zilizopo. 97. Mheshimiwa Spika, ili kudhibiti na kuendeleza tasnia ya maziwa nchini, Bodi ya Maziwa Tanzania imesajili jumla ya wadau wa maziwa 315 wakiwemo wazalishaji 20, wasindikaji 42, wafanyabiashara 145, waingizaji wa maziwa nchini 34, wasambazaji 26, wakusanyaji 5 pamoja na maghala ya kuhifadhia maziwa 42. Katika zoezi hilo, elimu kuhusu Sheria ya Tasnia ya Maziwa SURA 262 na Kanuni zake ilitolewa kwa wadau hao. Pia, Bodi iliendesha mafunzo kwa wafugaji 195 wa ng’ombe wa maziwa kutoka wilaya za Mkuranga 93, Mvomero 47, Ubungo 43 na Kongwa 12, kwa lengo la kuwawezesha ufugaji bora wa kibiashara. 98. Mheshimiwa Spika, katika mwaka 2020/2021 Bodi ya Maziwa Tanzania imezindua Mpango wa Unywaji Maziwa katika Ofisi za Serikali. Lengo la Mpango huo ni kuunga mkono Sera ya Uchumi wa Viwanda. Hivyo kupitia mpango huu tunatarajia kiwango cha usindikaji wa maziwa na bidhaa za maziwa nchini kuongezeka; kuongezeka kwa masoko ya maziwa na bidhaa za maziwa na kuongezeka kwa unywaji wa maziwa na bidhaa zake nchini. Nitoe wito kwa viongozi wote wa ofisi za Serikali kuunga mkono juhudi za Wizara kwa kutumia maziwa yanayozalishwa na viwanda vyetu vya ndani kwani kwa kufanya hivyo tutakuza soko la ndani la unywaji wa maziwa na hivyo kuongeza kipato kutokana na uuzaji wa maziwa kwa wafugaji wetu hapa nchini. 99. Mheshimiwa Spika, Bodi ya Maziwa Tanzania imeshiriki katika maonesho na promosheni mbalimbali ili kuhimiza unywaji wa maziwa kupitia maonyesho ya Sabasaba na Nanenane, pamoja na promosheni za unywaji wa maziwa shuleni. Aidha, Bodi iliratibu na kusimamia maadhimisho ya wiki ya unywaji maziwa shuleni ambayo kitaifa yalifanyika mkoani Kilimanjaro, mwezi Septemba, 2020. Vilevile, jumla ya lita za maziwa 5,096.8 ziligawiwa kwa shule za msingi 45 zenye wanafunzi 10,254. Pia, mwezi Desemba, 2020 Bodi iliandaa na kufanya bonanza la maziwa katika Mkoa wa Dar es salaam kwa kushirikisha vyama vya michezo ambapo jumla ya wanamichezo 1,700 walishiriki. 100. Mheshimiwa Spika, Bodi ya Maziwa Tanzania kwa kushirikiana na wadau wa tasnia ya maziwa inaendelea na majaribio ya mpango wa unywaji wa maziwa shuleni kwa mikoa ya kanda ya Kaskazini. Jumla ya shule za msingi 66 zenye wanafunzi 41,922 katika mikoa ya Arusha shule 13 wanafunzi 12,000, Kilimanjaro shule 25 wanafunzi 10,722 na Manyara shule 28 wanafunzi 19,200. 101. Mheshimiwa Spika, katika kipindi cha mwaka 2021/2022 Wizara kupitia Bodi ya Maziwa Tanzania itaanzisha programu ya mashamba ya kibiashara ya ufugaji wa ng’ombe wa maziwa (Small Scale dairy farms); itaanzisha programu ya majaribio ya unywaji wa maziwa shuleni; kujenga vituo vya ukusanyaji maziwa 25; na kuendelea kuimarisha udhibiti wa uingizwaji holela wa maziwa kutoka nje ya nchi. Wakala wa Maabara ya Veterinari 102. Mheshimiwa Spika, katika mwaka 2020/2021 Wizara kupitia Wakala wa Maabara ya Veterinari Tanzania (TVLA) imetekeleza yafuatayo:- (i) Kuzalisha chanjo za magonjwa ya kimkakati aina sita (6) ambapo jumla ya dozi 48,883,825 za chanjo zilizalishwa na kusambazwa katika Halmasahuri 184 nchini zikijumuisha dozi 45,982,900 za chanjo dhidi ya Ugonjwa wa Mdondo TEMEVAC, dozi 504,500 dhidi ya Ugonjwa wa Kimeta, dozi 54,300 dhidi ya Ugonjwa wa Chambavu, dozi 1,830,100 dhidi ya Ugonjwa wa Homa ya Mapafu ya Ng’ombe, dozi 13,275 dhidi ya Ugonjwa wa Kutupa Mimba na dozi 309,950 mchanganyiko wa Kimeta na Chambavu ikilinganishwa na dozi 49,008,325 za chanjo zilizozalishwa mwaka 2019/2020. (ii) Uzalishaji wa chanjo ya Homa ya Mapafu ya Mbuzi (CCPP) uliosubiriwa kwa hamu umeanza na hivyo kufanya chanjo zinazozalishwa nchini kuongezeka kutoka sita (6) na kufikia saba (7). Uzinduzi wa chanjo hiyo utafanyika mwezi Mei, 2021. (iii) Ujenzi wa jengo jipya la utengenezaji wa chanjo za bakteria umekamilika kwa asilimia 98. Aidha, baadhi ya vifaa vitakavyotumika katika jengo hilo vikiwemo Autoclave, Biosafety cabinets, Hot air oven na incubator vimenunuliwa. 103. Mheshimiwa Spika, katika mwaka 2021/2022 Taasisi ya Chanjo Tanzania (TVI) itazalisha jumla ya dozi milioni 123; kukamilisha utengenezaji wa chanjo ya nane (8) ya Sotoka ya Mbuzi na Kondoo (PPR) na kuanza uzalishaji wake; pia Wizara itaendelea kusimamia uzalishaji, usambazaji na utoaji wa chanjo; na kukamilisha ujenzi wa kiwanda cha chanjo cha Kibaha na kukinunulia vifaa. Taasisi ya Utafiti wa Mifugo (TALIRI) 104. Mheshimiwa Spika, Taasisi ya Utafiti wa Mifugo (TALIRI) inamiliki aina mbalimbali ya mifugo kwa ajili ya utafiti na kusambazwa kwa wafugaji. Hadi tarehe 30 Aprili, 2021 TALIRI ilikuwa na ng'ombe maziwa 1,576, Mbuzi 1,110, Kondooo 264 na Punda 22. 105. Mheshimiwa Spika, Katika mwaka 2020/2021 TALIRI ilitekeleza jumla ya miradi ya utafiti 58 katika nyanja mbalimbali za utafiti. Mafanikio yaliyopatikana ni pamoja na:- (i) Kufanya tafiti na tathmini za teknolojia bora saba (7) za ng’ombe chotara wa maziwa wenye mchanganyiko wa damu za Friesian na Fipa; Mpwapwa na DanishRed; Friesian, Mpwapwa na Boran; Mpwapwa na Sahiwal; Mpwapwa, Boran na Sahiwal; DanishRed na Mpwapwa pamoja na ¾DanishRed na ¼Mpwapwa. Utafiti huu uliwezesha kuzalishwa kwa ng’ombe bora chotara wa maziwa 97 wanaotumika kutathmini ulinganifu wa uzito wa kuzaliwa, ukuaji na utoaji wa maziwa. (ii) Jumla ya ng’ombe chotara 11 wa maziwa walisambazwa kwa ajili ya mbegu kwa wadau wa mifugo katika mikoa minne (4) ya Dodoma, Morogoro, Tanga na Mbeya. (iii) TALIRI kwa kushirikiana na Shirika la Kimataifa la Utafiti wa Mifugo (ILRI) inatekeleza awamu ya pili ya mradi wa utafiti wa ng’ombe wa maziwa (Maziwa- Zaidi II) katika mikoa ya Kilimanjaro na Tanga ambao unatarajiwa kukamilika mwaka 2026. Lengo la tafiti hizo ni kuzalisha na kusambaza teknolojia bora nne (4) zilizotokana na utafiti wa awamu ya kwanza ya mradi. Teknolojia hizo ni matumizi ya nyasi bora za malisho aina ya Brachiaria zilizotokana na uchaguzi wa nyasi za asili; matumizi na utunzaji wa samadi; uhimilishaji wa ng’ombe wa maziwa; na chanjo ya Ndigana Kali. (iv) Teknolojia bora sita (6) za ng’ombe chotara kwa ajili ya uzalishaji wa nyama zilifanyiwa utafiti na kuzalisha ng’ombe 23 waliotokana na kuchanganya damu za Sahiwal, Mpwapwa na Boran; Boran na BeefMaster; Bosimara na Mpwapwa; Musi na Singidawhite; Musi na Mpwapwa; na ¾Boran na ¼BeefMaster. (v) Jumla ya madume ya mbegu bora ya ng’ombe chotara wa nyama 13 walisambazwa kwa wananchi kwa ajili ya kuboresha uzalishaji nyama katika mikoa mitatu (3) ya Kilimanjaro, (Moshi vijijini), Mwanza (Nyamagana), na Dodoma (Bahi). (vi) Teknolojia bora tatu (3) za mbuzi zilifanyiwa utafiti kwa ajili ya uzalishaji wa nyama na maziwa. Jumla ya mbuzi chotara 100 aina ya MalyaBlended na Gogowhite; Buha, Norwegian na Parewhite walizalishwa kwenye vituo vya TALIRI ambapo mbuzi 58 walisambazwa kwa wafugaji katika maeneo ya Tanga, Pwani, Morogoro, Katavi, Nyamagana, Meatu, Misungwi, Siha na Dodoma. (vii) Mafunzo ya unenepeshaji wa mbuzi kibiashara yametolewa kwa vijana 20 kutoka Mikoa ya Mtwara, Mara, Mwanza, Simiyu, Kigoma, Iringa, Dodoma, Katavi, Pwani, Tanga, Morogoro, Tabora na Dar es Salaam. Aidha, jumla ya Mbuzi 1,059 walinunuliwa na kunenepeshwa. (viii) Majaribio ya urasimishaji wa mbegu za malisho aina sita (6) za mikunde na nne (4) za nyasi yanafanyika kwenye vitalu 90 kwa awamu ya pili katika Kanda tatu za kitafiti kwenye vituo vya Mpwapwa, Uyole na Tanga. 106. Mheshimiwa Spika, katika kipindi cha mwaka 2021/2022 TALIRI itaendelea kuimarisha miundombinu ya utafiti kwa ajili ya kuwezesha tafiti za mifugo zenye lengo la kuongeza mchango wa sekta ya mifugo katika ukuaji wa uchumi na maendeleo ya viwanda. Wakala ya Mafunzo ya Mifugo (LITA) 107. Mheshimiwa Spika, Katika mwaka 2020/2021, Wakala ya Mafunzo ya Mifugo (LITA) imedahili jumla ya wanafunzi 3,574 katika ngazi ya Astashahada na Stashahada ikilinganishwa na wanafunzi 3,634 waliodahiliwa mwaka 2019/2020. Idadi hii ni pungufu ya wanafunzi 60, sawa na takriban asilimia 2. Aidha, idadi ya wanachuo wanaotarajiwa kuhitimu katika mwaka wa masomo 2020/2021 kutoka Vyuo vya Serikali ni 922 ukilinganisha na wanafunzi 689 waliohitimu mwaka 2019/2020. Idadi hii ni ongezeko la wanafunzi 233 sawa na asilimia 33.8. 108. Mheshimiwa Spika, katika mwaka 2020/2021, LITA imewezesha jumla ya wafugaji 2,078 kupata mafunzo katika awamu ya kwanza ya utekelezaji wa mpango wa utoaji mafunzo ya muda mfupi kwa vitendo ukilinganisha na wafugaji 2,062 waliopatiwa mafunzo kama hayo mwaka 2019/2020, ikiwa ni ongezeko la wafugaji 16 sawa na asilimia 0.8. 109. Mheshimiwa Spika, ili kuboresha mazingira ya kusomea kwa wanafunzi waliodahiliwa katika mwaka wa masomo 2020/2021, miundombinu mbalimbali imeendelea kuboreshwa, ikiwemo Hosteli kumi (10); Madarasa matatu (3); Kumbi mbili (2) za mihadhara; Maabara nne (4) na Chumba cha Kompyuta kimoja (1). Miundombinu iliyojengwa upya ni pamoja na bweni moja katika Kampasi ya Tengeru, na vyoo vitatu (3) vya wanafunzi katika Kampasi za Morogoro, Mabuki na Kikulula. 110. Mheshimiwa Spika, katika kipindi cha mwaka 2021/2022 LITA inategemea kudahili wanafunzi 4,000 na kuendelea kuboresha miundombinu ya mafunzo ya mifugo katika Kampasi nane (8) za LITA ili kuongeza udahili wa wanafunzi na kuboresha mazingira ya kufundishia na kujifunzia. C. SEKTA YA UVUVI (FUNGU 64) HALI YA SEKTA YA UVUVI 111. Mheshimiwa Spika, Sekta ya Uvuvi ni miongoni mwa sekta muhimu za kiuchumi inayochangia kuondoa umasikini na kukuza uchumi. Sekta ya Uvuvi imegawanyika katika Tasnia za uvuvi kwenye maji ya asili na ukuzaji viumbe maji. Tasnia hizo ni muhimu katika kutoa ajira, kipato, chakula na lishe bora pamoja na kukuza Pato la Taifa. Katika mwaka 2020, Sekta ya Uvuvi ilikuwa kwa asilimia 6.7 na mchango wake katika Pato la Taifa ulikuwa asilimia 1.71 Sekta ya Uvuvi imetoa ajira za moja kwa moja kwa wavuvi wapatao 195,435 na Wakuzaji Viumbe Maji 30,064 katika mwaka 2020/2021. Aidha, zaidi ya Watanzania Milioni 4.5 wameendelea kupata mahitaji yao ya kila siku kutokana na shughuli mbalimbali zinazohusiana na Sekta ya Uvuvi zikiwemo kuunda na kutengeneza boti, kushona nyavu, biashara ya samaki na mazao yake pamoja na Baba na Mama lishe. Pia, samaki huchangia takriban asilimia 30 ya protini inayotokana na wanyama. 112. Mheshimiwa Spika, kulingana na taarifa za tafiti zilizofanyika katika Ziwa Victoria mwaka 2020 kiasi cha samaki katika ziwa hilo kimeongezeka kutoka tani 2,681,165 mwaka 2019 hadi tani 3,465,913 kwa ziwa zima, sawa na ongezeko la asilimia 29.27. Ongezeko hilo limechangia kiasi cha samaki kilichopo katika maji yote kufikia tani 4,058,913 (Kiambatisho Na. 22). Kutokana na kuwepo kwa rasilimali hii ni wazi kuwa Sekta ya Uvuvi inayo mchango katika kukuza uchumi wa mtu mmoja mmoja na Pato la Taifa. 113. Mheshimiwa Spika, shughuli za uvuvi kwenye maji asili kwa kiasi kikubwa hufanywa na wavuvi wadogo kwenye maji yote baridi na maji ya Kitaifa katika Bahari ya Hindi. Shughuli za wavuvi wadogo huchangia takriban asilimia 95 ya samaki wote wanaovuliwa nchini na asilimia 5 iliyobaki huchangiwa na wavuvi wakubwa. Hadi kufikia Aprili, 2021, jumla ya wavuvi wadogo wapatao 195,435 walishiriki moja kwa moja katika shughuli za uvuvi kwa kutumia vyombo vya uvuvi vipatavyo 58,231 na kuwezesha kuvuna takriban tani 422,859.78 za samaki zenye thamani ya shilingi trilioni 2.62 (Kiambatisho Na. 23). Kati ya hizo, tani 356,853.90 sawa na asilimia 84.39 ni kutoka maji baridi na tani 66,005.88 sawa na asilimia 15.61 ni kutoka maji chumvi. 114. Mheshimiwa Spika, katika mwaka 2020/2021 Wizara imeendelea kuhamasisha shughuli za Ukuzaji Viumbe Maji ambapo jumla ya vifaranga vya samaki 20,040,000 (Kiambatisho Na. 24) vimezalishwa hadi Aprili, 2021. Aidha, uzalishaji wa mazao ya Viumbe Machi Maji umefikia tani 22,793.2 hadi Aprili, 2021. Kati ya hizo, tani 20,258 ni za samaki, tani 97 za kambamiti, kilo 115 za majongoo bahari na tani 2,438 za mwani. Vilevile, vipande 360 vya lulu vilizalishwa katika kipindi hicho. 115. Mheshimiwa Spika, uvuvi wa kibiashara hufanywa na meli kubwa katika Ukanda wa Uchumi wa Bahari ambazo nyingi ni kutoka nchi za kigeni na zinalenga samaki aina ya Jodari na Uvuvi wa Kambamiti unaofanywa na meli za Wazawa katika Maji ya Kitaifa. Katika mwaka 2020/2021, jumla ya meli sita (6) zilipata leseni ya kuvua Ukanda wa Uchumi wa Bahari. Kati ya hizo, meli tatu (3) ni za kigeni na meli tatu (3) ni za Wazawa. Meli hizo zimewezesha kuvuna jumla ya tani 437 za samaki. 116. Mheshimiwa Spika, uvuvi wa kambamiti ulifungwa mwaka 2007 baada ya Serikali na wadau kukubaliana kufuatia kiwango cha mavuno ya kambamiti kushuka hadi kufikia wastani wa kilo 17 kwa saa mwaka 2007 na hivyo uvuvi huo kutokuwa na tija. Pamoja sababu nyingine kushuka kwa mavuno hayo kutokana na kuongezeka kwa nguvu ya uvuvi ambayo ilitishia kutoweka kwa rasilimali hiyo. Aidha, taarifa za utafiti zilionesha kuongezeka kwa wastani wa mavuno kutoka kilo 23.70 kwa saa mwaka 2009 hadi kilo 31.09 kwa saa mwaka 2016. Kufuatia ongezeko hilo, uvuvi huo ulifunguliwa tena mwaka 2017 baada ya makubaliano kati ya Serikali na wadau. Aidha, iliazimiwa kuwa uvuvi ufanyike kwa msimu usiozidi miezi sita (6) na idadi ya meli isizozidi 12 kwa kila mwaka. Katika msimu wa mwaka 2021 jumla ya meli sita (6) zimekidhi vigezo na kupatiwa leseni za kuvua kambamiti. 117. Mheshimiwa Spika, Serikali inaendelea kuboresha mazingira ya uzalishaji, uchakataji na uhifadhi wa samaki na mazao ya uvuvi na kuimarisha miundombinu ya uvuvi ikiwemo mialo ya kupokelea samaki na masoko. Kutokana na juhudi hizo, hadi kufikia Mwezi Aprili, 2021, jumla ya tani 32,962.79 za mazao ya uvuvi na samaki hai wa mapambo 141,592 waliuzwa nje ya nchi. Aidha, Serikali imeendelea kuratibu uingizaji wa samaki ndani ya nchi kutoka nchi mbalimbali ambapo hadi kufikia Mwezi Aprili, 2021 jumla ya tani 5.48 za samaki ziliingizwa nchini. 118. Mheshimiwa Spika, Wizara imeendelea kutekeleza Mkakati wa Usimamizi na Udhibiti wa Rasilimali za Uvuvi Nchini kwa lengo la kuongeza ufanisi katika usimamizi, ulinzi na udhibiti wa uvuvi na biashara haramu ya mazao ya uvuvi. Katika kutekeleza Mkakati huo, Wizara imeimarisha Kanda 4 na Vituo 35 vya Ulinzi na Usimamizi Shirikishi wa Rasilimali za Uvuvi kwa kuvipatia vitendea kazi na watumishi. Kutokana na juhudi hizo vitendo vya uvuvi na biashara haramu imepungua hadi kufikia asilimia 80 katika maji baridi na uvuvi wa milipuko kwa asilimia 100 katika maji chumvi. MAPATO NA MATUMIZI YA FEDHA KWA MWAKA 2020/2021 Makusanyo ya Maduhuli kwa Mwaka 2020/2021 119. Mheshimiwa Spika, Katika mwaka wa fedha 2020/2021 Wizara ilipanga kukusanya Shilingi 33,000,000,000 kupitia Fungu 64. Hadi kufikia tarehe 30 Aprili, 2021 Shilingi 18,534,461,827.62 sawa na asilimia 56.2 ya lengo la mwaka zilikusanywa kutoka Sekta ya Uvuvi sawa na asilimia 83.3 ya lengo la kukusanya Shilingi 27,500,000,000 hadi kufikia tarehe 30 Aprili, 2021. (Kiambatisho Na. 25). 120. Mheshimiwa Spika, fedha hizi zimekusanywa kutoka vyanzo vifuatavyo: leseni za kusafirisha samaki na ma ao yake (Export Licences); l seni za uingizaji mazao ya uvuvi (Import Licences); ushuru wa mrabaha (Export Royalty); mrabaha wa kuingiza mazao ya uvuvi nchini (Import Royalty), leseni za uvuvi katika Ukanda wa Uchumi wa Bahari Kuu, tozo ya maabara; leseni za uvuvi wa kambamiti, mauzo ya vifaranga vya samaki na faini kwa makosa mbalimbali ya ukiukwaji wa sheria za uvuvi (Kielelezo Na. 1). Miongoni mwa sababu za kushuka kwa makusanyo ni pamoja na mlipuko wa ugonjwa wa Uviko - 19 (Covid – 19) ambao umeathiri mauzo ya mazao ya uvuvi katika nchi za Ulaya; kuimarika kwa soko la ndani la samaki ambalo ushuru wake hutozwa na Halmashauri; na kuendelea kuwepo kwa utoroshaji wa mazao ya uvuvi kwenda nje ya nchi. Kielelezo Na. 1: Makusanyo ya Maduhuli kwa Mwaka wa Fedha 2020/2021 Makadirio ya Ukusanyaji wa Maduhuli kwa Mwaka 2021/2022 121. Mheshimiwa Spika, katika mwaka 2021/2022 Wizara kupitia Fungu 64 inatarajia kukusanya kiasi cha Shilingi 40,000,000,000. Hili ni ongezeko la asilimia 21 ya makusanyo ya mwaka 2020/2021. Vyanzo vikuu vya fedha hizo ni pamoja na; leseni za kusafirisha samaki na mazao yake nje ya nchi (Export Licences); leseni za uingizaji mazao ya uvuvi (Import Licences); mrabaha wa kuuza mazao ya uvuvi nje ya nchi (Export Royalty); mrabaha wa kuingiza mazao ya uvuvi nchini (Import Royalty), leseni za uvuvi katika Ukanda wa Uchumi wa Bahari Kuu, tozo za maabara; leseni za uvuvi wa kambamiti, mauzo ya vifaranga vya samaki na faini kwa makosa mbalimbali ya ukiukwaji wa sheria za uvuvi. Fedha zilizoidhinishwa kwa ajili ya Matumizi ya Kawaida na Maendeleo kwa Mwaka 2020/2021 122. Mheshimiwa Spika, katika mwaka wa fedha 2020/2021 Wizara kupitia Fungu 64 ilitengewa jumla ya Shilingi 34,721,321,000.00. Kati ya fedha hizo, Shilingi 21,662,107,000.00 ni kwa ajili ya Matumizi ya Kawaida na Shilingi 13,059,214,000.00 ni kwa ajili ya kutekeleza Miradi ya Maendeleo. Matumizi ya Bajeti ya Kawaida. 123. Mheshimiwa Spika, katika mwaka wa fedha 2020/2021 Fungu 64 lilitengewa jumla ya Shilingi 21,662,107,000.00. Kati ya fedha hizo, Shilingi 12,031,696,000.00 ni kwa ajili ya Mishahara ya Watumishi wa Wizara (PE) na Shilingi 9,630,411,000.00 ni kwa ajili ya Matumizi Mengineyo (OC). Hadi kufikia tarehe 30 Aprili, 2021, jumla ya Shilingi 17,074,256,595.63 zilikuwa zimetolewa, sawa na asilimia 78.82 kwa ajili ya Matumizi ya Kawaida ambapo Shilingi 8,332,914,095.63 ni fedha za Mishahara ya Watumishi (PE) na shilingi 8,741,342,500 ni fedha za Matumizi Mengineyo. Matumizi ya Bajeti ya Maendeleo 124. Mheshimiwa Spika, katika mwaka 2020/2021 Wizara kupitia Fungu 64 ilitengewa kiasi cha Shilingi 13,059,214,000.00 kwa ajili ya kutekeleza Miradi ya Maendeleo ikiwa ni fedha za ndani na nje. Kati ya fedha hizo Shilingi 5,976,856,000.00 ni fedha za ndani na Shilingi 7,082,358,000.00 ni fedha za nje. Hadi kufikia tarehe 30 Aprili, 2021, jumla ya Shilingi 4,617,183,863.59 sawa na asilimia 35.36 kutoka vyanzo vya ndani na nje zilitolewa kutekeleza miradi ya maendeleo. Kati ya fedha hizo, shilingi 1,055,829,927.16 ni fedha za ndani na shilingi 3,561,353,936.43 ni fedha za nje. UTEKELEZAJI WA MAJUKUMU KATIKA MWAKA 2020/2021 NA MPANGO WA MWAKA WA FEDHA 2021/2022 Usimamizi wa Sera na Sheria 125. Mheshimiwa Spika, Serikali imeendelea kusimamia utekelezaji wa Sera ya Taifa ya Uvuvi ya Mwaka 2015 kwa kutoa elimu kuhusu Ukuzaji Viumbe Maji, usimamizi, uendelezaji, uhifadhi na matumizi endelevu ya rasilimali za uvuvi pamoja na utunzaji wa mazingira kwa wadau mbalimbali kupitia huduma za ugani, mafunzo rejea, semina, mikutano, elimu kwa umma (vipindi vya televisheni na redio) na maonesho ya Kitaifa. Aidha, Wizara imesambaza nakala 1,502 za Sera hiyo kwa wadau wa Sekta ya Uvuvi ili kuwajengea uelewa. 126. Mheshimiwa Spika, Serikali imeendelea kutekeleza Sera kupitia Sheria na Kanuni mbalimbali za kusimamia Sekta ya Uvuvi zikiwemo Sheria ya Uvuvi Na.22 ya Mwaka 2003 na Kanuni zake za mwaka 2009 pamoja na Marekebisho yake ya mwaka 2020; Sheria ya Hifadhi za Bahari na Maeneo Tengefu Na. 29 ya mwaka 1994; Sheria ya Kusimamia na Kuendeleza Uvuvi wa Bahari Kuu Na. 5 ya Mwaka 2020 na Kanuni zake za mwaka 2021 na Sheria ya Taasisi ya Utafiti wa Uvuvi Tanzania Na. 11 ya mwaka 2016. 127. Mheshimiwa Spika, Wizara inaendelea kutunga na kuboresha sheria na kanuni mbalimbali zinazosimamia Sekta ya Uvuvi kulingana na mahitaji yaliyopo kwa sasa. Sheria na Kanuni zilizotungwa na kufanyiwa marekebisho na utekelezaji wake ni kama ifuatavyo:- (i) Kufanya mapitio ya Sheria ya Hifadhi za Bahari na Maeneo Tengefu Na. 29 ya mwaka 1994 ili kutunga Sheria mpya ya kuanzisha Mamlaka ya Kusimamia uhifadhi katika maji chumvi na maji baridi ambapo hatua iliyofikiwa ni kuandaa Waraka wa Baraza la Mawaziri kwa ajili ya kutunga Sheria hiyo; (ii) Kuendelea kufanya maboresho ya Sheria ya Uvuvi Na. 22 ya Mwaka 2003 kwa lengo la kuondoa upungufu uliopo ili kukidhi mahitaji halisi ya sasa ambapo hatua ya kukusanya maoni ya wadau imekamilika; (iii) Marekebisho ya Kanuni za Uvuvi za Mwaka 2020 ambazo zilitangazwa katika Gazeti la Serikali Na. 492 la tarehe 3 Julai, 2020; (iv) Marekebisho ya Kanuni za Uvuvi za mwaka 2020 kuhusu ada za leseni na tozo za kusafirisha mazao ya uvuvi nje ya nchi ambayo ilitangazwa katika Gazeti la Serikali Na. 491A la tarehe 29 Juni, 2020; na (v) Kuandaa Rasimu ya Kanuni ya Ukuzaji Viumbe Maji ili kuwasilishwa kwa Mwanasheria Mkuu wa Serikali kwa mapitio. 128. Mheshimiwa Spika, Wizara inakamilisha kutafsiri Sheria, Kanuni na Miongozo ya Sekta ya Uvuvi kutoka lugha ya Kiingereza kwenda lugha ya Kiswahili ili kurahisisha uelewa kwa wadau. Kodi, Ada na Tozo katika Sekta ya Uvuvi 129. Mheshimiwa Spika, Serikali imepunguza viwango vya tozo na ada mbalimbali katika uzalishaji na usafirishaji wa mazao ya uvuvi nje ya nchi kupitia Kanuni iliyotangazwa katika Gazeti la Serikali Na. 491A la tarehe 29 Juni, 2020 iliyoanza kutumika Julai 2020 ili kupunguza gharama na kuhimili ushindani wa kibiashara ndani na nje ya nchi. Baadhi ya viwango vya tozo vilivyopunguzwa na kuanza kutumika ni kama ifuatavyo:- (i) Tozo ya usafirishaji wa dagaa nje ya nchi kutoka Ziwa Tanganyika imepungua kutoka Dola za Marekani 1.5 hadi Dola za Marekani 0.5 kwa kilo; (ii) Tozo ya usafirishaji wa dagaa nje ya nchi kwa dagaa wa bahari, Ziwa Nyasa na Ziwa Victoria kutoka Dola za Marekani 1 hadi Dola za Marekani 0.16; (iii) Ada ya leseni ya kusafirisha dagaa nje ya nchi kwa wafanyabiashara wadogo imepungua kutoka Dola za Marekani 1,000 hadi Dola za Marekani 250 na kwa Wafanyabiashara wakubwa kutoka Dola za Marekani 1,800 hadi Dola za Marekani 500; (iv) Ada ya leseni ya mazao mengine ya bahari kama Pweza, Kambakoche na Kaa imepungua kutoka Dola za Marekani 2,500 hadi Dola za Marekani 500 kwa Wafanyabiashara wadogo na kutoka Dola za Marekani 2,700 hadi Dola za Marekani 1,000 kwa Wafanyabiashara wakubwa; na (v) Tozo ya usafirishaji wa samaki aina ya migebuka kwenda nje ya nchi imepungua kutoka Dola za Marekani 0.5 hadi Dola za Marekani 0.3 kwa kilo. 130. Mheshimiwa Spika, Katika mwaka 2021/2022 Serikali itaendelea kutoa elimu kuhusu Sera, Sheria na Kanuni za Sekta ya Uvuvi kwa wadau wa Sekta ya Uvuvi katika Kanda ya Ziwa Victoria, Kanda ya Pwani, Kanda ya Ziwa Tanganyika na Kanda ya Nyanda za Juu Kusini na kuhuisha Sheria na Kanuni za uvuvi ili kufikia malengo ya Uvuvi endelevu na Ukuzaji Viumbe Maji. Usimamizi wa Takwimu za Uvuvi 131. Mheshimiwa Spika, Serikali imeendelea kuratibu na kuhamasisha jamii za wavuvi na wadau mbalimbali kuhusu njia endelevu na uvunaji wa rasilimali za uvuvi zinazozingatia Sheria, Kanuni, Miongozo na Taratibu zinazosimamia Sekta ya Uvuvi. Upatikanaji wa takwimu sahihi ni muhimu kwa usimamizi endelevu wa uvuvi. Katika mwaka 2020/2021 jumla ya wavuvi 195,435 wanaotumia vyombo vya uvuvi vipatavyo 58,231 walishiriki katika shughuli za uvuvi ikilinganishwa na wavuvi 202,053 waliotumia vyombo vya uvuvi 58,930 mwaka 2019/2020. Aidha, hadi kufikia mwezi Aprili 2021, jumla ya tani 422,859.78 za samaki zenye thamani ya shilingi trilioni 2.62 zilivunwa ikilinganishwa na tani 434,036.18 za samaki zenye thamani ya shilingi trilioni 2.04 zilizovunwa katika kipindi kama hiki mwaka 2019/2020. Kati ya tani hizo, tani 234,849.99 sawa na asilimia 55.54 ni kutoka Ziwa Victoria, tani 96,876.02 sawa na asilimia 22.91 ni kutoka Ziwa Tanganyika, tani 11,560.56 sawa na asilimia 2.73 ni kutoka Ziwa Nyasa, tani 13,567.33 sawa na asilimia 3.21 ni kutoka maji madogo na tani 66,005.88 sawa na asilimia 15.61 ni kutoka Ukanda wa Bahari ya Hindi (Kielelezo Na. 2). Sababu za upungufu huo wa mavuno ya samaki wa asilimia 2.57 kati ya mwaka 2019/2020 na 2020/2021 unatokana na kupungua kwa idadi ya wavuvi na vyombo vya uvuvi. Kielelezo Na. 2: Mlinganisho wa uvunaji wa Samaki kwa mwaka 2019/2020 na 2020/2021 hadi Mwezi Aprili 132. Mheshimiwa Spika, Ili kuboresha upatikanaji wa taarifa na takwimu sahihi, Serikali kwa kushirikiana na Taasisi ya Usimamizi wa Uvuvi Ziwa Victoria (Lake Victoria Fisheries Organisation - LVFO) ilifanya Sensa ya Uvuvi katika Ziwa Victoria Mwaka 2020. Matokeo ya sensa hiyo yanaonesha kupungua kwa idadi ya mialo ya kupokelea samaki, vyombo vya uvuvi na idadi ya wavuvi katika Ziwa hilo. Aidha, Serikali imefanya ufuatiliaji na tathmini ya ukusanyaji wa takwimu za uvuvi katika Halmashauri 17 za Ukanda wa Pwani ya Bahari ya Hindi na Halmashauri Tatu (3) zinazozunguka Bwawa la Nyumba ya Mungu (Kiambatisho Na. 26). Vilevile, Wizara kwa kushirikiana na LVFO inaendelea kuboresha Mfumo wa Ukusanyaji wa Takwimu za Uvuvi e- CAS (Electronic Catch Assessment Survey) ambapo maboresho yanatarajiwa kukamilika mwaka 2021/2022. Pia, Wizara kwa kushirikiana na LVFO imekamilisha Tathmini ya uwingi wa samaki katika Ziwa Victoria ambapo kiasi cha samaki kilichopo ni tani 3,465,914, kati ya hizo samaki aina ya Sangara ni tani 1,024,624, Dagaa tani 950,714, Furu tani 517,850 na Uduvi tani 972,726 (Kiambatisho Na. 27). Kwa ujumla tathmini hiyo imeonesha kuwa Samaki wameongezeka kwa upande wa nchi za Tanzania na Uganda kutokana na juhudi za Serikali za kudhibiti uvuvi haramu wakati nchi ya Kenya uwingi wa samaki umepungua. 133. Mheshimiwa Spika, Katika mwaka 2021/2022, Wizara itaendelea kusimamia uvunaji endelevu wa rasilimali za uvuvi nchini. Aidha, itafanya sensa za uvuvi katika maeneo matatu (3) ya Bwawa la Mtera, Bwawa la Nyumba ya Mungu na Ziwa Babati. Vilevile, Wizara itaendelea na ukusanyaji wa takwimu za uvuvi (Catch Assessment Survey) na ufuatiliaji katika maeneo ya Ukanda wa Ziwa Victoria, Ziwa Tanganyika, Ziwa Nyasa, Bahari ya Hindi na mabwawa ya Nyumba ya Mungu na Mtera. Pia, itaendelea kushirikiana na LVFO kutekeleza mikakati mbalimbali ya usimamizi wa rasilimali za uvuvi katika Ziwa Victoria. Usimamizi na Udhibiti wa Rasilimali za Uvuvi 134. Mheshimiwa Spika, Wizara imeandaa Mkakati Shirikishi wa Usimamizi na Udhibiti wa Rasilimali za Uvuvi nchini wenye lengo la kuongeza wigo wa ushirikishwaji wadau wa uvuvi katika usimamizi ili kuondoa kero na malalamiko ya wananchi katika udhibiti wa uvuvi haramu na utoroshaji wa mazao ya uvuvi nje ya nchi. Mkakati huu utaongeza uwazi na ufanisi katika usimamizi endelevu wa rasilimali za uvuvi. Aidha, Wizara imeweka mfumo wa kudhibiti uingizaji, utengenezaji na usambazaji wa zana zote za uvuvi nchini. 135. Mheshimiwa Spika, Kwa kuzingatia Mkakati Shirikishi wa Usimamizi na Udhibiti wa Rasilimali za Uvuvi, katika mwaka 2020/2021 hadi kufikia Aprili, 2021 Wizara imefanya kaguzi na ufuatiliaji wenye siku kazi 6,911 za ulinzi na usimamizi shirikishi katika Ziwa Victoria, Tanganyika, Nyasa na Bahari ya Hindi. Juhudi hizi zimewezesha kupatikana kwa zana haramu na vyombo vilivyokuwa vikitumika katika uvuvi haramu, na hivyo kuchangia kupungua uvuvi haramu kwa asilimia 80 katika maji baridi na asilimia 100 ya matumizi ya vilipuzi baharini (Kiambatisho Na. 28) 136. Mheshimiwa Spika, pia, Wizara kwa kushirikiana na Kikosi Kazi cha Kupambana na Uhalifu wa Mazingira (National Multi-Agency Task Team- NMATT) imeendesha doria maalumu mbili (2) za ulinzi na usimamizi shirikishi na ufuatiliaji katika maeneo ya Mikoa ya Mara (Bunda, Rorya na Musoma), Pwani (Bagamoyo), Mbeya (Kasumulu), Ruvuma (Songea na Mbamba Bay), Songwe (Tunduma), Dodoma (Mtera na Chimendeli), Manyara, Kilimanjaro (Nyumba ya Mungu) na Kigoma. Matokeo yalikuwa ni kupatikana kwa makokoro 179, nyavu za timba 709, nyavu za makila 55, nyavu za dagaa vipande 100, mtando 07, vilipuzi (explosives) sita (6), gari moja (1), pikipiki tatu (3), injini za boti 54, tanki za mafuta mbili (2), samaki wachanga kilo 1,131 na watuhumiwa 176 pamoja na kufunguliwa kwa kesi 39 mahakamani. 137. Mheshimiwa Spika, Wizara imeendelea kuimarisha usimamizi shirikishi wa rasilimali za uvuvi kwa kutoa elimu kwa Wanachama wa Vikundi vya Usimamizi Shirikishi wa Rasilimali za Uvuvi 520 kuhusu uanzishwaji wa Maeneo ya Pamoja ya Usimamizi wa Rasilimali za Uvuvi (Collaborative Fisheries Management Areas - CFMA) katika Ukanda wa Bahari ya Hindi. Kufuatia mafunzo hayo, jumla ya CFMAs 12 zimeanzishwa katika Halmashauri za Tanga mjini (1), Mkinga (2), Pangani (3), Lindi vijijini (3) na Bagamoyo (3) ili kuwa na usimamizi wa pamoja. Aidha, CFMAs hizo zimewezeshwa kuandaa Rasimu za Mipango ya Usimamizi wa Maeneo ili kuimarisha usimamizi katika maeneo yao. 138. Mheshimiwa Spika, Katika mwaka 2021/2022 Wizara itatekeleza kazi zifuatazo ili kuimarisha usimamizi, ulinzi na udhibiti wa rasilimali za uvuvi nchini:- (i) Kuimarisha ulinzi na usimamizi shirikishi wa rasilimali za uvuvi kwa kushirikiana na mikoa husika ili kudhibiti uvuvi na biashara haramu katika maeneo ya Maziwa Makuu ya Ziwa Victoria, Tanganyika na Nyasa, Ukanda wa Bahari ya Hindi, maji madogo pamoja na maeneo ya mipakani na vizuiani kwa kufanya sikukazi 7,800; (ii) Kuimarisha utekelezaji wa sheria kwa kushirikiana NMAT maeneo ya Maziwa Makuu ya Ziwa Victoria, Tanganyika na Nyasa na Ukanda wa Bahari ya Hindi; (iii) Kuimarisha vituo nane (8) vya Ulinzi wa Rasilimali za Uvuvi vya Bwawa la Nyumba ya Mungu, Bukoba, Tanga, Musoma, Ukerewe, Kipili, Kigoma na Mbamba Bay kwa kuvipatia watumishi na vitendea kazi; (iv) Kufanya mafunzo kwa wadau 350 kuhusu Usimamizi wa Uvuvi unaozingatia Ikolojia na Mazingira na utekelezaji wa Mpango Kabambe wa Uvuvi; na (v) Kufanya ufuatiliaji na tathmini ya uvuvi haramu kwa kutumia zana za kisasa na TEHAMA. Uthibiti wa Ubora na Usalama wa Mazao ya Uvuvi 139. Mheshimiwa Spika, Katika mwaka 2020/2021 Serikali imeendelea kutekeleza jukumu la Kusimamia Ubora, Usalama na Viwango vya mazao ya uvuvi kwa ajili ya kuvutia masoko ya ndani, kikanda na kimataifa kwa kufanya jumla ya kaguzi 6,473 za kuhakiki ubora, usalama na viwango vya samaki na mazao ya uvuvi yanayosafirishwa. Kaguzi hizo zinalenga kutoa vibali na vyeti vya afya kwa mujibu wa Sheria na Kanuni za Uvuvi. 140. Mheshimiwa Spika, Jumla ya kaguzi 4,482 zilifanyika kwenye miundombinu ya uvuvi ikiwemo viwanda vya kuchakata samaki, mialo, masoko na maghala. Kati ya kaguzi hizo, kaguzi 2,096 zimefanyika kwenye viwanda 51 vya kuchakata mazao ya uvuvi; kaguzi 297 zimefanyika katika mialo iliyoboreshwa ya kupokelea samaki 33; kaguzi 681 kwenye maghala 90 ya kuhifadhi mazao ya uvuvi; kaguzi 279 katika masoko 31 ya kuuzia mazao ya uvuvi; na kaguzi 1,129 kwenye vyombo vya kusafirisha mazao ya uvuvi ikiwemo magari 517 na boti 31. Matokeo ya kaguzi hizo yameonesha kuwa miundombinu hiyo inakidhi matakwa ya ubora na usalama kwa mujibu wa Sheria na Kanuni za uvuvi. 141. Mheshimiwa Spika, Katika mwaka 2020/2021 Serikali ilipanga kufanya ukarabati na ujenzi wa mialo na masoko. Hata hivyo, utekelezaji wake ulikabiliwa na changamoto ya kuwepo kwa mvua kubwa zilizonyesha katika msimu wa mwaka 2020 na hivyo kusababisha baadhi ya miundombinu kuharibika na mingine kufunikwa na maji, hususan katika mialo ya Ziwa Tanganyika na Ziwa Victoria. Hali hii imechelewesha utekelezaji wa kazi katika mialo ya Muyobozi (Uvinza), Kasanga (Kalambo) na Kirando (Nkasi) katika Ziwa Tanganyika na Kigangama (Magu), Ghana (Ukerewe), Nyamikoma (Busega) na Marehe (Bukoba) katika Ziwa Victoria ambako jumla ya Shilingi 589,068,327 zilitengwa. Hata hivyo, Wizara kwa kushirikiana na Wakala wa Majengo (TBA) imefanya tathmini na kuainisha jumla ya maeneo 9 ambapo ujenzi na ukarabati unafanyika kwa gharama ya Shilingi 1,490,931,673. Maeneo hayo ni pamoja na mialo ya Ihale (Busega), New Igombe na Kayenze (Ilemela), Igabilo (Bukoba), Chifunfu/Kijiweni (Sengerema), soko la Mbamba- Bay (Nyasa) na Ofisi za Vituo vya Usimamizi wa Rasilimali za Uvuvi vya Busega, Sengerema na Sota. Mikataba ya ujenzi na ukarabati wa miundombinu hii imesainiwa na Wakandarasi wameanza kazi. 142. Mheshimiwa Spika, Katika mwaka 2020/2021 katika kuimarisha ubora na usalama wa mazao ya uvuvi kwa ajili ya masoko ya ndani, kikanda na kimataifa, Wizara kupitia Maabara ya Taifa ya Uvuvi imetekeleza kazi zifuatazo:- (i) Kuhakiki ubora na usalama wa mazao ya uvuvi kwa kufanya chunguzi za kimaabara kwenye sampuli 3,066 za samaki, minofu ya samaki, dagaa, maji na vyakula vingine ili kuhakiki ubora na usalama. Matokeo ya chunguzi hizo yalionesha kutokuwepo kwa vimelea, kemikali na madini tembo na hivyo kukidhi viwango vya usalama na ubora kwa ajili ya kulinda afya za walaji (binadamu, wanyama na mazingira); (ii) Kufanya zoezi la uchunguzi wa sampuli 22 maalumu za ustadi (Proficiency Testing-PT) kutoka Shirika la Viwango la Botswana (National Quality Control Sample Exchange Scheme - NQCSES), SADC Cooperation in Measurement Traceability - SADCMET, Laboratory of Government Chemistry (LGC) la Uingereza, Proficiency Testing Australia (PTA) la Australia ili kuhakiki mfumo wa utendaji wa maabara. Kutokana na uhakiki huo Maabara imefaulu kwa kiwango cha asilimia 100; (iii) Kufanyiwa ukaguzi kwa mara ya kwanza kwa kiwango kipya cha ISO/IEC 17025:2017 kwa njia ya mtandao kupitia Taasisi ya Ithibati ya Nchi za Jumuiya ya Maendeleo ya Kusini mwa Afrika (SADC Accreditation Services - SADCAS). Kufuatia ukaguzi huo, Maabara imepata ufaulu na hivyo kuendelea na hadhi ya ithibati kwa kuwa na wataalam mahiri 10 na njia 20 za uchunguzi zenye ithibati (13 za vimelea na 7 za kemikali); (iv) Kusimamia maabara ndogo za viwanda vya kuchakata samaki na kufanya kaguzi 13 za maabara hizo katika Mikoa ya Mwanza, Mara na Kagera; na (v) Kuimarisha Maabara ndogo ya Uvuvi Dar es Salaam kwa kuipatia vitendea kazi ikiwemo Mitambo ya kisasa ya kiuchunguzi. 143. Mheshimiwa Spika, Wizara imeongeza juhudi za kuhakiki ubora na usalama wa mazao ya uvuvi yanayozalishwa nchini. Hadi kufikia jumla ya tani 32,962.79 za mazao ya uvuvi na samaki hai wa mapambo 141,592 wenye thamani ya shilingi Bilioni 335.25 ziliuzwa nje ya nchi na kuliingizia Taifa mrabaha wa shilingi Bilioni 15.55 (Kiambatisho Na. 29) ikilinganishwa na tani 35,329.36 na samaki hai wa mapambo 104,524 yenye thamani ya shilingi Bilioni 460.26 yaliyouzwa nje ya nchi katika kipindi kama hiki mwaka 2019/2020. Kati ya tani zilizouzwa katika mwaka 2020/2021, tani 28,838.89 zenye thamani ya shilingi Bilioni 272.51 sawa na asilimia 87.49 zilitoka Ukanda wa Ziwa Victoria (Kiambatisho Na. 30). 144. Mheshimiwa Spika, Kiasi cha mazao ya uvuvi yaliyouzwa nje ya nchi kimepungua kwa asilimia 6.70 ikilinganishwa na kiasi kilichouzwa katika kipindi kama hicho kwa mwaka 2019/2020. Kiasi cha mrabaha kilichokusanywa kutokana na mauzo hayo kimepungua kwa asilimia 25.27. Kupungua kwa kiasi cha mazao ya uvuvi yaliyosafirishwa nje ya nchi na mrabaha kimechangiwa na kuyumba kwa soko la mazao ya uvuvi nje ya nchi kutokana na mlipuko wa Homa Kali ya Mapafu (UVIKO 19). Vilevile, upungufu huo umesababishwa na kupungua kwa kiasi cha samaki kinachochakatwa viwandani ambacho ndicho kinachosafirishwa nje ya nchi. Aidha, upungufu wa malighafi viwandani, unachangiwa na kuibuka kwa biashara ya mabondo ambalo lina bei kubwa kuliko samaki mwenye bondo ndani yake. Kutokana na hali hiyo, wavuvi wanashawishika kutenganisha bondo na samaki ambapo bondo huuzwa kwenye viwanda vya kuchakata mabondo na samaki kwenye soko la ndani, na hivyo kupelekea kupungua kwa samaki wazima (whole fish) wanaouzwa kwenye viwanda vya kuchakata samaki. 145. Mheshimiwa Spika, Serikali imeendelea kuratibu uingizaji wa samaki ndani ya nchi kutoka nchi mbalimbali ambapo hadi kufikia mwezi Aprili mwaka 2021, jumla ya tani 5.48 za samaki wenye thamani ya shilingi Milioni 170.26 zimehakikiwa na kuingizwa nchini ikilinganishwa na tani 8.18 zenye thamani ya shilingi Milioni 161.03 zilizoingizwa nchini katika kipindi kama hiki mwaka 2019/2020 (Kiambatisho Na.31). Hali hii imetokana na kuimarika kwa soko la ndani na kuongezeka kwa uzalishaji wa samaki kutoka kwenye ukuzaji wa viumbe maji. 146. Mheshimiwa Spika, Katika mwaka 2021/2022 Serikali itaimarisha na kuviwezesha vituo vya Uthibiti wa Ubora wa Mazao ya Uvuvi kufanya kaguzi 8,080 za kuhakiki ubora na usalama wa samaki na mazao ya uvuvi na kufanya kaguzi 120 za kina kwenye viwanda vinavyochakata samaki, maghala ya kuhifadhi mazao ya uvuvi na vyombo vya kusafirisha samaki na mazao yake. Aidha, Serikali itaendelea kufanya ukarabati wa miundombinu ya uvuvi na kuhamasisha Sekta Binafsi kuwekeza katika viwanda vya kuchakata mazao ya uvuvi, utengenezaji wa zana za uvuvi na matumizi ya teknolojia sahihi katika shughuli za uvuvi. Katika mwaka 2021/2022, Wizara itakutanisha wafanyabiashara wa mazao ya samaki aina ya Sangara ili wajadiliane na kukubaliana namna bora ya kuendesha biashara hizo. 147. Mheshimiwa Spika, Katika mwaka 2021/2022 Wizara kupitia Maabara ya Taifa ya Uvuvi itatekeleza kazi zifuatazo:- (i) Kufanya uhakiki wa ubora na usalama wa mazao ya uvuvi kwa kufanyia uchunguzi jumla ya sampuli 5,200 za samaki, minofu ya samaki, dagaa, maji na vyakula vingine ili kuhakiki athari za uwepo wa vimelea, kemikali na madini tembo kwa ajili ya kulinda afya za walaji (binadamu, wanyama na mazingira); (ii) Kuhakikisha Maabara zinakidhi kigezo cha ISO/IEC 17025:2017 hivyo kubakia na hadhi yake ya Ithibati na wataalam mahiri/bingwa 10 na kuongeza wigo wa njia za uchunguzi zenye ithibati kwa vimelea (njia 13 hadi 14) na kemikali (7 hadi 9) kama inavyotakiwa na kuthibiti ubora katika bidhaa za mazao ya uvuvi kwenye Soko la Jumuiya ya Ulaya; (iii) Kufanya zoezi la uchunguzi wa sampuli maalumu za ustadi (Proficiency testing scheme – PTs) za uhakiki wa mfumo wa utendaji wa maabara; (iv) Kusimamia maabara ndogo za viwanda vya kuchakata samaki na kufanya kaguzi 30 katika Ukanda wa Ziwa Victoria, Pwani na Tanganyika. 148. Mheshimiwa Spika, Katika mwaka 2021/2022 Serikali itaendelea kuhamasisha Sekta binafsi katika uzalishaji wa mazao ya uvuvi nchini kwa lengo la kuongeza uzalishaji wa mazao hayo ili kupunguza uagizaji wa mazao hayo nje ya nchi na kupunguza matumizi ya fedha za kigeni katika uagizaji wa mazao ya uvuvi. Hifadhi za Bahari na Maeneo Tengefu 149. Mheshimiwa Spika, Serikali kupitia Kitengo cha Hifadhi za Bahari na Maeneo Tengefu (Marine Parks and Reserves Units - MPRU) imeendelea kusimamia na kuratibu shughuli za uhifadhi katika maeneo 18 yaliyohifadhiwa katika Bahari ya Hindi. Maeneo hayo ni Hifadhi za Bahari tatu (3) katika mikoa ya Mtwara (Hifadhi ya Ghuba ya Mnazi na Maingilio ya Mto Ruvuma), Pwani (Hifadhi ya Bahari ya Kisiwa cha Mafia) na Tanga (Hifadhi ya Bahari ya Silikanti Tanga) pamoja na Maeneo Tengefu (15) katika mikoa ya Dar es Salaam saba (7), Pwani matatu (3) na Tanga matano (5). 150. Mheshimiwa Spika, Katika mwaka 2020/2021 Serikali imesimamia maeneo ya kipaumbele yafuatayo:- (i) Kuimarisha ulinzi wa rasilimali za bahari na usimamizi wa sheria kwa kushirikiana na jamii katika maeneo yaliyohifadhiwa; (ii) Kuimarisha ushirikishwaji wa jamii katika usimamizi endelevu wa rasilimali za bahari ikiwa ni pamoja na uperembaji wa rasilimali za bahari; (iii) Kutekeleza Mkakati wa Kutangaza shughuli za uhifadhi na Kuongeza Mapato kwa kusimamia na kuboresha ukusanyaji wa mapato; na (iv) Kuendeleza utangazaji wa vivutio vya utalii kwa kutumia fursa mbalimbali za kujitangaza zikiwemo maonesho ya ndani na nje ya nchi. 151. Mheshimiwa Spika, Katika kutekeleza vipaumbele hivyo yafuatayo yamefanyika:- (i) Kusimamia ulinzi na usimamizi shirikishi kwa kufanya siku kazi 625 kwa lengo la kusimamia matumizi endelevu ya bioanuwai na mifumo ya ikolojia ya Bahari pamoja na uvunaji na matumizi endelevu ya rasilimali za uvuvi na utunzaji wa mazingira ndani ya maeneo yaliyohifadhiwa kwa kuzingatia Sheria ya hifadhi. Matokeo ni pamoja na; kukamatwa kwa kilo 83 za makome, vipande 111 vya nyavu haramu, michinji miwili (2), mifuko 12 ya mwani, vyombo nane (8) vya uvuvi, na fito 145 za mikoko iliyovunwa kinyume na sheria. Aidha, Wizara kupitia Kitengo cha Hifadhi za Bahari na Maeneo Tengefu imeendelea kutoa elimu kuhusu sheria na matumizi ya zana sahihi na uvuvi endelevu ili kuhifadhi rasilimali za bahari kwa vizazi vya sasa na vijavyo; (ii) Maboya ya alama za mipaka (demarcation buoys) 16 yamewekwa kwenye Hifadhi ya Bahari ya Silikanti Tanga (7) na Hifadhi ya Bahari ya Kisiwa cha Mafia – Pwani tisa (9); (iii) Mafunzo kwa ajili ya kupima ufanisi wa malengo ya uhifadhi (Integrated Management Effectiveness Tool – IMET) yametolewa pamoja na ushirikishwaji wa jamii (Co-Management) kwa watumishi wa MPRU kwa ajili ya kuboresha usimamizi wa maeneo yaliyohifadhiwa; 152. Mheshimiwa Spika, Katika kuboresha miundombinu na huduma za msingi kwa watalii kazi zifuatazo zimefanyika:- (i) Kutengeneza mabanda ya kupumzikia na vyoo katika Maeneo Tengefu Dar es Salaam pamoja na Hifadhi ya Ghuba ya Mnazi na Maingilio ya Mto Ruvuma, kununua vifaa vya uwekaji kambi za kitalii katika Hifadhi ya Ghuba ya Mnazi na Maingilio ya Mto Ruvuma, pamoja na kutengeneza mabango elekezi ili kutoa taarifa za Hifadhi na vivutio vya utalii kwa watalii na wadau mbalimbali; (ii) Maboya 10 ya kuegeshea boti (mooring buoys) yamewekwa kwenye maeneo Tengefu ya Dar es Salaam ili kusaidia boti za wageni kuweka nanga za kuegeshea na kuonesha mipaka ya maeneo hayo. (iii) Jamii imeelimishwa kuhusu uhifadhi baharini na vivutio vya utalii vilivyoko katika maeneo yaliyohifadhiwa kupitia maonesho ya kitaifa na kimataifa ambapo imeshiriki katika maonesho ya 44 ya Biashara ya Sabasaba yaliyofanyika Dar es Salaam, Maonesho ya wakulima ya Nanenane yaliyofanyika Nyakabindi – Simiyu na Ngongo - Lindi pamoja na kujitangaza kwa kupitia vyombo vya habari kama magazeti, Televisheni na vipindi vya radio; na 153. Mheshimiwa Spika, Katika mwaka 2021/2022 Serikali itaendelea kuimarisha Kitengo cha Hifadhi za Bahari na Maeneo Tengefu kutekeleza majukumu ya uhifadhi na kuimarisha utalii ikolojia. Usimamizi wa Uvuvi katika Bahari Kuu 154. Mheshimiwa Spika, itakumbukwa kuwa Sheria ya kuanzisha Mamlaka ya Usimamizi wa Uvuvi wa Bahari Kuu (Deep Sea Fishing Authority – DSFA), Sheria ya Mamlaka ya Kusimamia Uvuvi wa Bahari Kuu Na.1 ya mwaka 1998 na Marekebisho yake ya Mwaka 2007 haikuorodheshwa katika Baraza la Wawakilishi Zanzibar kwa zaidi ya miaka 20 na kusababisha Mamlaka kufanya kazi zake katika mfumo wa mpito (interim). Baada ya Bunge lako Tukufu kupitisha Muswada wa kutungwa kwa Sheria Mpya ya Kusimamia na Kuendeleza Uvuvi wa Bahari Kuu, Sura ya 388 ya mwaka 2020 tarehe 20 Mei, 2020, Sheria hiyo ilisainiwa na Mhe. Rais wa Jamhuri ya Muungano wa Tanzania tarehe 15 Juni, 2020. Sheria hiyo ilianza kutumika rasmi tarehe 12 Oktoba, 2020 kupitia tangazo la Serikali (GN) Na. 883 la mwaka 2020. 155. Mheshimiwa Spika, Ninayo furaha kulitaarifu Bunge lako Tukufu kuwa tarehe 23/02/2021 Sheria ya Kusimamia na Kuendeleza Uvuvi wa Bahari Kuu Sura 388 ya mwaka 2020 iliwasilishwa katika Baraza la Wawakilishi Zanzibar na kuorodheshwa kulingana na masharti ya ibara ya 132 ya Katiba ya Zanzibar ya mwaka 1984 toleo la 2010. Kuorodheshwa kwa Sheria Mpya katika Baraza la Wawakilishi kutaiwezesha DSFA kuwa na Muundo wa Utumishi na kuweza kuajiri watumishi wake tofauti na sasa ambapo watumishi wake wanaazimwa kutoka Wizara zinazosimamia uvuvi (SMT na SMZ) na hivyo kuongeza ufanisi katika kutekeleza majukumu yake. 156. Mheshimiwa Spika, Kanuni mpya za Kusimamia na Kuendeleza Uvuvi wa Bahari Kuu zimetayarishwa na kutangazwa katika Gazeti la Serikali Na. 334 ya tarehe 23 Aprili, 2021. Kanuni hizi zitawezesha kutekeleza kikamilifu Sheria ya Kusimamia na Kuendeleza Uvuvi wa Bahari Kuu, Sura 388 ya mwaka 2020 ambayo pamoja na mambo mengine imeweka mazingira bora ya uwekezaji kwenye uvuvi wa Bahari Kuu kwa kutoa vivutio kwa wawekezaji wa ndani na nje ya nchi, masharti nafuu ya leseni kwa wazawa ikiwa ni pamoja na punguzo la gharama za leseni kati ya asilimia 33 na 84 ikilinganishwa na meli za uvuvi za kigeni ili kuongeza ushiriki wa Sekta binafsi katika Uchumi wa Buluu nchini. 157. Mheshimiwa Spika, Katika mwaka 2020/2021 Serikali kupitia DSFA imeendelea kuimarisha ukusanyaji wa maduhuli yatokanayo na uvuvi wa Bahari Kuu ambapo hadi kufikia Aprili 2021, Mamlaka ilitoa leseni sita (6) za uvuvi wa Bahari Kuu kwa meli (3) zenye bendera ya Tanzania (AL- MAIDA, ASHANI SHANIKA na SEHEWA 02) na meli tatu (3) za Ushelisheli na kukusanya jumla ya Shilingi 288,677,014.70. Meli hizo zilivua tani 437 za samaki aina ya Jodari na jamii zake zenye thamani ya Shilingi 2,753,100,000 na tani 12 za samaki wasiolengwa (by-catch) wenye thamani ya Shilingi 60,000,000. 158. Mheshimiwa Spika, Serikali imeendelea kusimamia ulinzi wa rasilimali za uvuvi wa Bahari Kuu na kuhakikisha kuwa shughuli za uvuvi zinaendeshwa kwa kuzingatia Sheria na Kanuni. DSFA iliweka waangalizi watatu (3) wa shughuli za uvuvi melini (Fisheries obsevers) kwenye meli zinazovua Bahari Kuu, kufanya doria za anga siku tatu (3) kwa mwezi kwa masaa yasiyopungua manne (4) kwa siku. Aidha, DSFA imeendelea kuboresha mifumo ya udhibiti na ufuatiliaji wa mienendo ya meli (Vessel Monitoring System - VMS, na Automatic identification System - AIS) yenye uwezo wa kuona meli za uvuvi zilizopewa leseni na zisizo na leseni ikiwa ni pamoja na aina nyingine za meli za mizigo, abiria, mafuta na utafiti kwa muda halisi (real time). Vilevile, Mamlaka zingine za usimamizi wa rasilimali na ulinzi, hususan Polisi Wanamaji, Jeshi Wanamaji, KMKM na Idara za Uvuvi (SMT na SMZ) zimeunganishwa katika mfumo wa VMS ili kuongeza ushirikiano na uwazi katika kusimamia rasilimali za uvuvi Nchini. 159. Mheshimiwa Spika, Katika mwaka 2020/2021 Mamlaka ilikamilisha tafiti za hali ya uchumi kwa samaki aina ya Jodari na jamii zake (Economic profile of tuna and tuna-like species) na upembuzi yakinifu wa uvuvi wa kutumia upondo na ndoano (feasibility study of pole and line fishery), na hali ya mazingira ya bahari inavyoathiri mtawanyiko wa samaki aina ya Jodari na jamii zake nchini (Oceanographic factors influencing spatial and temporal distribution of tuna and tuna-like species in Tanzania marine waters). Tafiti hizi zilibainisha kuwa Tanzania itanufaika na uvuvi wa Bahari Kuu iwapo uwekezaji utafanyika katika mnyororo wa thamani hapa nchini. 160. Mheshimiwa Spika, Kupitia Mradi wa SWIOFish Mamlaka kwa kushirikiana na taasisi za utafiti wa uvuvi ndani na nje ya nchi ipo katika hatua za mwisho kukamilisha utekelezaji wa tafiti zingine 10 za uvuvi katika Ukanda wa Uchumi wa Bahari (Exclusive Economic Zone - EEZ) ya Tanzania zinazotarajiwa kukamilika mwishoni mwa mwezi Juni mwaka huu. Aidha, katika kutoa mchango wake kwa jamii, DSFA imeendelea kufadhili utafiti wa kutambua maeneo yenye samaki wengi (Potential fishing zones - PFZs) katika Maji ya ndani na kitaifa na kutoa taarifa kwa wavuvi wadogo wadogo ili kuongeza kiasi cha samaki wanaovuliwa na kuwapunguzia gharama na muda wa kutafuta samaki. Vilevile, Mamlaka imetoa jumla ya mizani 12 yenye uwezo wa kupima kilo 500 za samaki katika Halmashauri zilizopo katika ukanda wa pwani Tanzania Bara na Zanzibar. 161. Mheshimiwa Spika, Katika mwaka 2021/2022 Serikali itaendelea kutoa elimu na kuimarisha utekelezaji wa Sheria na Kanuni za Kusimamia na Kuendeleza Uvuvi wa Bahari Kuu, kujenga miundombinu wezeshi, kuvutia meli zaidi za ndani na nje kununua leseni za uvuvi wa Bahari Kuu na kutoa uelewa wa kutosha kwa wawekezaji na jamii kwa ujumla kuhusu fursa zinazopatikana kwenye uvuvi wa Bahari Kuu ili kuongeza uwekezaji katika uvuvi huo. Hivyo, katika kufanikisha azma hiyo Mamlaka itaendelea kushirikiana na Sekta binafsi na Umma ikiwemo Vituo vya Uwekezaji Tanzania (TIC na ZIPA), EPZA, TBS na TRA. Vilevile, Serikali itakamilisha tafiti zenye lengo la kutathmini rasilimali nyingine za uvuvi zinazopatikana katika Ukanda wa Uchumi wa Bahari Kuu. Ukuzaji Viumbe Maji 162. Mheshimiwa Spika, Katika mwaka 2020/2021 Wizara imeviwezesha vituo vya Kingolwira (Morogoro), Ruhila (Ruvuma), Mwamapuli (Tabora), Nyengedi (Lindi) na Machui (Tanga) kwa kuboresha miundombinu ili viweze kuzalisha vifaranga vya samaki na kutoa huduma za ugani. Vituo vya Wizara vimezalisha vifaranga vya samaki 1,901,717 ikilinganishwa na vifaranga vya samaki 1,059,440 vilivyozalishwa mwaka wa fedha 2019/2020. 163. Mheshimiwa Spika, Wizara imeendelea kuhamasisha uwekezaji wa sekta binafsi katika mnyororo wa thamani wa ukuzaji viumbe maji ili kuboresha upatikanaji wa vifaranga vya samaki na chakula bora cha samaki pamoja na uzalishaji endelevu wa mazao yatokanayo na ukuzaji viumbe maji. Idadi ya vituo vya kuzalisha vifaranga vya samaki vimeongezeka kutoka 18 mwaka 2019/2020 hadi 28 kwa mwaka 2020/2021 (Kiambatisho Na. 32). Vilevile, vituo hivyo vimezalisha jumla ya vifaranga vya samaki 18,071,752 ambavyo ni sawa na ongezeko la asilimia 9.7 ya lengo la kuzalisha vifaranga vya samaki milioni 16. 164. Mheshimiwa Spika, Wizara imeendelea kuhamasisha Sekta Binafsi kuwekeza katika uzalishaji wa vyakula vya samaki, hadi kufikia Aprili 2021 jumla ya viwanda 11 vya chakula cha samaki vimezalisha tani 875 ikilinganishwa na tani 58.45 kwa mwaka 2019/2020. Vilevile, Wizara imetoa vibali 24 vya kuingiza tani 472.47 za chakula kutoka nje ya nchi na kufanya kiasi cha chakula kilichotumika nchini kuwa tani 1,182.47 (Kiambatisho Na. 33). 165. Mheshimiwa Spika, Wizara imeendelea kufanya ukarabati, upanuzi na ujenzi wa vituo vya kuendeleza ukuzaji viumbe maji ili kupanua wigo wa utoaji huduma za ugani na uzalishaji vifaranga vya samaki ambapo vituo vya Kingolwira, Mwamapuli, Nyengedi na Ruhila vimeanza kufanyiwa ukarabati na upanuzi kwa gharama ya shilingi 802,255,999.20. Pia, Wizara inaendelea na ujenzi wa kituo cha Rubambagwe (Geita) kwa ajili ya kurahisisha upatikanaji wa vifaranga bora vya samaki na huduma katika mikoa ya kanda ya Ziwa Victoria. 166. Mheshimiwa Spika, Katika kuhakikisha kuwa vifaranga vya samaki wa maji chumvi vinapatikana, Wizara imekamilisha upembuzi yakinifu na usanifu wa michoro kwa ajili ya ujenzi wa kituo cha Ukuzaji Viumbe Maji Bahari cha Kunduchi (Dar es Salaam) kupitia mradi wa SWIOFish. Vilevile, Wizara imepata eneo katika mkoa wa Mtwara kwa ajili ya kujenga kituo kipya kwa lengo la kuhamasisha ukuzaji viumbe maji bahari katika pwani ya Mikoa ya Kusini. 167. Mheshimiwa Spika, Wizara imeendelea kutoa huduma za ugani kuhusu masuala ya ukuzaji viumbe maji ambapo idadi ya wananchi waliopatiwa mafunzo imeongezeka kutoka 7,072 mwaka 2019/20 hadi 11,275 mwaka 2020/21. Kati ya wananchi hao, 6,092 walipatiwa mafunzo ya ufugaji samaki katika vituo vya Wizara, 424 wamepatiwa mafunzo ya uongezaji thamani wa mazao ya mwani katika Mikoa ya Tanga, Lindi, na Pwani. Aidha, maafisa uvuvi 42 kutoka Halmashauri za Wilaya zilizoko katika mikoa ya Iringa, Rukwa, Morogoro na Dodoma walipatiwa mafunzo rejea ya ufugaji samaki katika kituo cha Kingolwira kwa ajili ya kuboresha huduma za ugani katika maeneo yao. Vilevile, wananchi 4,717 walitembelea mabanda ya Wizara wakati wa maonesho ya Saba Saba, Nane Nane na Siku ya Chakula Duniani na kupata ushauri kuhusu masuala ya ukuzaji viumbe maji ambapo jumla ya vipeperushi 10,000 viligawiwa. 168. Mheshimiwa Spika, Kampuni ya Righa’s Safina’s Aqua Farming Ltd (Big Fish) iliyopo Kigamboni kwa kushirikiana na kampuni ya Skretting ya Uholanzi na TAFIRI na walitoa mafunzo ya ufugaji samaki kitaalam kwa washiriki 156. Aidha, mafunzo haya ni sehemu ya ushirikishwaji wa sekta binafsi katika utoaji wa huduma za ugani na utekelezaji wa makubaliano (Memorandum of Understanding – MoU) kati ya Serikali ya Tanzania na Serikali ya Uholanzi. 169. Mheshimiwa Spika, Wizara inaendelea na taratibu za ujenzi wa mashamba darasa matano (5) ya ufugaji samaki katika Halmashauri za Mwanga, Mkuranga, Meatu, Njombe na Tandahimba ili kusogeza mafunzo ya ufugaji samaki kwa vitendo karibu na wananchi. 170. Mheshimiwa Spika, Katika mwaka 2020/2021 Wizara imeendelea kuhamasisha uwekezaji katika tasnia ya ukuzaji viumbe maji ambapo idadi ya wakuzaji viumbe maji imeongezeka kutoka 28,009 mwaka 2019/2020 hadi 30,064. Vilevile, idadi ya mabwawa imeongezeka kutoka 27,979 hadi kufikia 30,032 na vizimba vimeongezeka kutoka 431 mwaka 2019/2020 hadi 473 (Ziwa Victoria – 362, Ziwa Tanganyika – 9 na Ziwa Nyasa - 1 pamoja na malambo - 101). Aidha, vibali 14 vya ufugaji mkubwa wa samaki kibiashara vimetolewa kwa wafugaji samaki. Kati ya hivyo, vibali 11 kwa ajili ya ufugaji samaki kwa njia ya vizimba, viwili (2) vya mabwawa na kimoja (1) kwa ajili ya ufugaji samaki kwa mfumo wa kuzungusha maji (Recirculation Aquaculture System - RAS). Pia, kampuni saba (7) zilipatiwa vibali vya kununua mwani kutoka kwa wakulima wadogo na kuuza kwenye masoko ya nje. 171. Mheshimiwa Spika, Wizara imeandaa Mkakati wa Kudhibiti Magonjwa ili kuboresha na kulinda afya ya viumbe maji; na ubora wa mazao yake na kupunguza uwezekano wa milipuko ya magonjwa ambapo kutokana na uzoefu wa nchi nyingine unaonyesha kuwa milipuko ya magonjwa yanatokana na kuongezeka kwa shughuli za ukuzaji viumbe maji. Aidha, katika kutekeleza mkakati huo, Wizara imetoa mafunzo ya kudhibiti magonjwa kwa watumishi 29 wa vituo binafsi vinne (4) vya kuzalisha vifaranga vya samaki vilivyopo katika mikoa ya Dar es Salaam na Pwani ambavyo ni Big fish farm (5); Eden Agri Aqua Ltd (7); Ruvu Fish Farm (10); na Judasa Fish Farm (7). 172. Mheshimiwa Spika, Katika Mwaka 2020/2021 Wizara kwa kushirikiana na Ofisi ya Rais - Tawala za Mikoa na Serikali za Mitaa (OR - TAMISEMI) imepandikiza samaki 101,500 katika malambo ya Kongogo (Dodoma - 20,000), Mwanduigembe (Singida - 15,000), Mwalusho (Simiyu - 20,000), Mahiga (Mwanza -20,000), Igigwa (Tabora - 10,000), Mpera (Shinyanga - 1,500), Wanging’ombe (Njombe - 5,000) na Kitanda (Ruvuma - 10,000) ikilinganishwa na samaki 1,500 waliopandikizwa mwaka 2019/2020. 173. Mheshimiwa Spika, Katika mwaka 2020/2021 Wizara kwa kuhahikisha kwamba inaongeza ufugaji wa samaki nchini ilishirikisha Jeshi la Magereza na Jeshi la Kujenga Taifa. Kufuatia ushirikishwaji huo Kituo cha Kingolwira (Morogoro) kimetoa vifaranga vya sato 25,000 kwa Gereza la Kwamngumi lililoko Korogwe, Tanga. Gereza hilo limejipanga kutumika kama shamba darasa na kuzalisha vifaranga kwa ajili ya wananchi wa Tanga na mikoa ya jirani. Pia, Kituo cha Ruhila (Ruvuma) kimeanza programu ya kujengea uwezo Gereza ya Kitai – Mbinga na kambi ya JKT Mlale. Wizara itaendelea kutoa ushauri wa kiufundi katika ujenzi wa miundombinu ya kufugia samaki na vitotoleshi vya vifaranga vya samaki. 174. Mheshimiwa Spika, Katika mwaka 2021/2022, Wizara itaendelea kuwezesha vituo vitano (5) vya ukuzaji viumbe maji vya Mwamapuli (Tabora), Ruhila (Ruvuma), Kingolwira (Morogoro), Nyengedi (Lindi) na Rubambagwe (Geita) ili viweze kuzalisha vifaranga vya samaki milioni 3 na kutoa mafunzo kwa wakuzaji viumbe maji 3,000. Aidha, Wizara imepanga kuhamasisha matumizi ya mbinu bora za ukuzaji viumbe maji na udhibiti wa magonjwa kwa vitotoleshi binafsi 10, viwanda vya chakula cha samaki vitano (5), na wakuzaji viumbe maji 3,000. 175. Mheshimiwa Spika, Katika mwaka 2021/2022 Wizara itawezesha kutambua na kufanya upembuzi yakinifu kwa maeneo yanayofaa kwa ufugaji samaki kwenye vizimba (Strategic Environmental Impact Assessment) kwa lengo la kupunguza gharama za uwekezaji. Zoezi hili litaanza na kanda mbili (2) katika Ziwa Victoria. Aidha, Wizara itaendelea na upandikizaji wa vifaranga vya samaki katika malambo 10 yaliyopo katika Mikoa ya Rukwa, Arusha, Mtwara, Ruvuma, Kilimanjaro, Simiyu, Dodoma, Tabora, Manyara na Shinyanga kwa lengo la kuboresha usalama wa chakula na lishe pamoja na kipato kwa wananchi wa maeneo husika. 176. Mheshimiwa Spika, Katika mwaka 2021/2022 Wizara itaendelea kutoa mafunzo rejea kwa maafisa uvuvi 100 ili kuboresha na kupanua wigo wa huduma za ugani wa ukuzaji viumbe maji nchini. Pia, Wizara imepanga kuanzisha mashamba darasa 40 katika Halmashauri 40 nchini kwa kushirikiana na OR - TAMISEMI. Aidha, kaguzi zenye siku kazi 300 zitafanyika katika viwanda vya vyakula vya samaki, vitotoleshi vya vifaranga vya samaki na mashamba ya ufugaji samaki katika mikoa yote nchini ili kuhakikisha Sheria, Kanuni na Miongozo ya ukuzaji viumbe maji inafuatwa. 177. Mheshimiwa Spika, Katika mwaka 2021/2022 Wizara itaendelea na jitihada za kusimamia uzalishaji na kutoa mafunzo ya kuongeza thamani katika mazao ya ukuzaji viumbe maji bahari kwa wakulima 2,000 katika mikoa ya ukanda wa Pwani. Aidha, Wizara itaendelea kuhamasisha sekta binafsi kuwekeza katika uzalishaji wa vifaranga vya samaki, vyakula vya samaki na uzalishaji wa samaki na mazao mengine ya ukuzaji viumbe maji ili kufikia lengo la kuzalisha tani 25,000 za mazao ya ukuzaji viumbe maji ifikapo mwaka 2025. 178. Mheshimiwa Spika, Katika mwaka 2021/2022 Wizara itaanza ujenzi wa vituo vipya viwili (2) vya ukuzaji viumbe maji katika Mikoa ya Mtwara na Dar es Salaam ili kuhamasisha ufugaji wa samaki, kambamiti, kaa, majongoo bahari, chaza wa lulu na kilimo cha mwani katika ukanda wa Pwani. Kituo cha Dar es Salaam kitaendeshwa kwa kushirikiana na Chuo Kikuu cha Dar es Salaam ambacho kitakuwa na jukumu la kubuni teknolojia mbalimbali za ukuzaji viumbe maji bahari. Aidha, Wizara itaendelea na ukarabati na upanuzi wa vituo vya Nyengedi (Lindi), Ruhila (Ruvuma), Kingolwira (Morogoro), Mwamapuli (Tabora) na Rubambagwe (Geita) ili kuongeza uzalishaji wa vifaranga vya samaki na huduma za ugani. 179. Mheshimiwa Spika, Ukarabati huu utafanyika kupitia Programu ya Kuendeleza Kilimo na Uvuvi (Agriculture and Fisheries Development Programme – AFDP) inayofadhiliwa na Mfuko wa Kimataifa wa Kuendeleza Kilimo (International Fund for Agricultural Development - IFAD). Vilevile, AFDP itawezesha uanzishwaji wa mfumo wa ukusanyaji taarifa za wakuzaji viumbe maji, uanzishwaji wa mashamba darasa na kongani za wafugaji samaki, ununuzi wa vifaa vya TEHAMA, uandaaji wa vipindi vya redio televisheni na majarida ya ugani, ununuzi wa vyombo vya usafiri pamoja na utoaji mafunzo kuhusu masuala ya jinsia na lishe bora kwa jamii za wakuzaji viumbe maji. Huduma za Ugani wa Uvuvi 180. Mheshimiwa Spika, Jumla ya vipindi 20 vya redio na 15 vya luninga viliandaliwa na kurushwa hewani pamoja na makala za magazeti 30 kuhusu ufugaji na upatikanaji wa vifaranga bora vya samaki ikijumuisha ufugaji wa samaki katika vizimba yaliandaliwa. Aidha, nakala 5,000 za machapisho yaliyohusu ufugaji bora wa samaki, athari za uvuvi haramu na uhifadhi bora wa mazao ya uvuvi yalichapishwa na kusambazwa kwa wadau wa uvuvi kwa lengo la kutoa elimu na uelewa kuhusu Sekta. 181. Mheshimiwa Spika, Katika mwaka 2020/2021 Wizara imeendelea kutoa mafunzo rejea kwa wavuvi na wakuzaji viumbe maji nchini ambapo jumla ya wadau 16,733 kutoka Halmashauri 21 nchini wamepatiwa mafunzo hayo. Halmashauri hizo ni: Ludewa, Tanganyika, Kalambo, Nkasi, Ilemela, Nyamagana, Sengerema, Misungwi, Bunda, Busega, Mtwara mji, Mtwara vijijini, Lindi Vijijini, Iringa vijijini, Mpwapwa, Chamwino, Missenyi, Muleba, Bukoba, Chato na Geita vijijini. Mafunzo hayo yanahusu matumizi ya zana bora za uvuvi, ufugaji bora wa viumbe maji, uhifadhi bora wa mazao ya uvuvi na uanzishwaji na uimarishaji wa vyama vya ushirika vya wavuvi na wakuzaji viumbe maji. 182. Mheshimiwa Spika, Katika mwaka 2020/2021 Wizara imeendelea kuhamasisha uanzishwaji wa vyama vya ushirika vya wavuvi na wakuzaji viumbe maji katika Halmashauri mbalimbali ambapo jumla ya vyama vipya 45 vimeanzishwa na hivyo kufanya vyama vya ushirika vilivyotambuliwa hadi sasa kufikia 147. Aidha, Wizara imeviwezesha Vyama vya Ushirika vya Wavuvi kwa kununua injini 10 za boti, kati ya injini hizo nne (4) zimegawiwa katika vyama vinne (4) vya ushirika vya Izigo (Muleba), Kasalazi na Zilagula (Buchosa) na Kikumba itale (Chato) na injini sita (6) zilizobaki zitatolewa kwa vyama sita (6) vya ushirika vya Kabwe (Nkasi), Mwamgongo (Kigoma Vijijini), Msangamkuu (Mtwara Vijijini), Kilwa Kivinje (Kilwa), Igombe (Ilemela) na Chembaya (Buchosa). Vilevile, Wizara imeendelea kuunganisha vyama vya ushirika na taasisi za fedha kupitia Dawati la Sekta Binafsi ili viweze kupata mikopo yenye riba nafuu. 183. Mheshimiwa Spika, Katika mwaka 2020/2021 Wizara ilishiriki katika maonesho mbalimbali ya kitaifa na kimataifa ikiwa ni pamoja na Maonesho ya kimataifa ya biashara-Sabasaba, Nanenane, siku ya chakula Duniani na Mvuvi day ambapo zaidi ya wadau 37,062 walitembelea mabanda ya Wizara na kupata elimu na ujuzi kuhusu Uvuvi na Ukuzaji Viumbe Maji pamoja na ufahamu juu ya Sera ya Taifa ya Uvuvi ya mwaka 2015 na Sheria mbalimbali zinazosimamia Sekta ya Uvuvi. 184. Mheshimiwa Spika, Katika mwaka 2020/2021 Wizara imeendelea kutoa huduma za ugani nchini kwa kutumia Wagani 677 ikilinganishwa na hitaji la sekta la kuwa na wagani 16,000 na hivyo kuwa na upungufu wa wagani 15,323. Aidha, Wizara imeendelea kuwasiliana na Ofisi ya Rais - TAMISEMI ili kuzielekeza Mamlaka za Serikali za Mitaa kuajiri Maafisa Ugani. Vilevile, Wizara imeendelea kuhamasisha Sekta Binafsi kuwekeza katika kutoa huduma za ugani ili kuongeza upatikanaji wa huduma hizo katika maeneo mbalimbali nchini. 185. Mheshimiwa Spika, Katika mwaka 2021/2022 Wizara itahamasisha na kutoa mafunzo rejea kwa wadau wa uvuvi 25,000 ili kuwa na uvuvi endelevu. Vilevile, Wizara itaendelea kusambaza matokeo ya tafiti za kiteknolojia kwa wadau wa Sekta. Aidha, Wizara itaandaa na kurusha hewani vipindi 30 vya redio na 10 vya luninga kuhusu masuala ya Uvuvi na Ukuzaji Viumbe Maji. 186. Mheshimiwa Spika, Katika mwaka 2021/2022 Wizara itawezesha vyama vya ushirika vya wavuvi na wakuzaji viumbe maji 20 kwa kuvipatia vifaa na zana bora za uvuvi ili kuongeza tija katika sekta. Aidha, Wizara itaendelea kushiriki na kuhamasisha wadau kushiriki katika maonesho ya Kitaifa na Kimataifa (Sabasaba, Siku ya Chakula Duniani na Siku ya Mvuvi Duniani) ili waweze kujifunza teknolojia mbalimbali za uvuvi pamoja na kubadilishana uzoefu. 187. Mheshimiwa Spika, Katika mwaka 2021/2022 Wizara itawawezesha maafisa ugani kwa kuwanunulia pikipiki kwa Halmashauri nane (8) za mwanzo ili kurahisisha utekelezaji wa majukumu yao ipasavyo. Vilevile, Wizara itawawezesha wanafunzi wa Uzamili watatu (3) na Uzamivu wawili (2) kufanya tafiti za kipaumbele zinazohusiana na masuala ya uvuvi na ukuzaji viumbe maji ili kuendeleza na kutekeleza Agenda ya Taifa ya Utafiti wa Uvuvi na Ukuzaji Viumbe Maji “2020-2025”. Taasisi Zilizochini ya Sekta ya Uvuvi Taasisi ya Utafiti wa Uvuvi Tanzania – TAFIRI 188. Mheshimiwa Spika, Katika mwaka 2020/2021 Wizara kupitia Taasisi ya Utafiti wa Uvuvi Tanzania (TAFIRI) imefanya tafiti mbalimbali ambazo zimesaidia kuendeleza Sekta ya Uvuvi na kuchangia katika ukuzaji wa uchumi wa wananchi na Taifa kwa ujumla. Aidha, tafiti hizi ziligusa maisha ya wananchi moja kwa moja na nyingine zilisaidia kuishauri Serikali katika kuweka mikakati na miongozo madhubuti katika kusimamia rasilimali za uvuvi nchini. Tafiti hizo zilifanyika kwa samaki wa maji asili na ukuzaji viumbe maji, ambapo tafiti kwenye maji asili zilifanyika katika maeneo mbalimbali ikiwemo Bahari ya Hindi Maziwa Makuu, Mabwawa na Mito. Utafiti Bahari ya Hindi 189. Mheshimiwa Spika, Katika mwaka 2020/2021 TAFIRI imeendelea kufanya tafiti mbalimbali katika Bahari ya Hindi. Utafiti wa uvuvi wa Pweza na mazingira yake ulifanyika katika maeneo ya Mtwara (Msangamkuu na Mgao), Tanga (Kwale na Mtambwe), Pwani/Mafia (Bwejuu, Jibondo na Jojo) na Lindi (Songosongo). Utafiti huu umewezesha kutengenezwa kwa ramani ya miamba yote inayotumika kwa uvuvi wa Pweza na hivyo kusaidia kufanya tathmini ya hali halisi ya miamba hii na kiwango cha uvuvi katika maeneo haya. Aidha, matokeo ya utafiti huu yamesaidia katika kuboresha Kanuni za Uvuvi na usimamizi endelevu wa uvuvi wa pweza. Utafiti huu umesaidia sana katika mchakato unaoendelea wa kupata Nembo ya Kiikolojia (Eco-labeling) kwa zao la Pweza kupitia taasisi ya Marine Stewardship Council (MSC) ya Afrika ya Kusini. 190. Mheshimiwa Spika, Nembo ya Kiikolojia husaidia kuonesha kuwa zao husika limevunwa kwa njia endelevu na hivyo kufanya zao husika kuwa na thamani zaidi. Hivyo, mchakato huu ukikamilika, zao la Pweza wa Tanzania litauzwa katika soko lolote duniani likiwa na thamani ya juu. Aidha, kuongezeka kwa thamani ya Pweza wa Tanzania kutasaidia kuongeza kipato kwa wavuvi wa Pweza, kuongeza mauzo nje ya nchi na kukuza uchumi wa nchi kwa ujumla. Mpaka sasa mchakato wa kupata Nembo ya Kiikolojia umefikia asilimia 89, hivyo kuvuka kiwango cha chini cha asilimia 81 kinachohitajika na kuwezesha zao hili kuingia kwenye hatua ya juu ya kupata nembo husika. Hii ni hatua nzuri sana na hivyo Taasisi kwa kushirikiana na wadau wengine, inaendelea kukamilisha utafiti huu ili kukamilisha mchakato husika. 191. Mheshimiwa Spika, Utafiti wa kuangalia hali ya uvuvi wa Kambamiti kwa wavuvi wadogo na kwa njia ya kukokora kwa kutumia meli ulifanyika na matokeo yake kusaidia kuboresha Kanuni za Uvuvi za mwaka 2020 na hivyo kuchangia katika usimamizi na uvuvi endelevu wa Kambamiti nchini. Matokeo yanaonesha kuwa kuna aina tano (5) za kambamiti wanaovuliwa na wavuvi wadogo lakini aina mbili ndio zinazopatikana kwa wingi, ambazo ni Metapenaeus monoceros na Fenneropenaeus indicus. Aidha, matokeo ya utafiti yanaonesha kuwa Kambamiti wanazaliana katika miezi ya Septemba mpaka Disemba, na wanaanza kuonekana kwenye mavuvi wakiwa wachanga katika miezi ya Januari mpaka Machi kila mwaka. Hivyo, usimamizi utaimarishwa kwenye maeneo husika ili lengo la kuwa na uvuvi endelevu wa rasilimali za Kambamiti liweze kutimia. Aidha, matokeo ya utafiti huu yanatumika katika kutengeneza mpango wa usimamizi endelevu wa uvuvi wa Kambamiti. 192. Mheshimiwa Spika, TAFIRI inafanya utafiti wa kupunguza upotevu baada ya mavuno (post- harvest loss) wa samaki aina ya jodari na jamii zake kwa kuongeza thamani na kuzalisha mazao mengine yanayotokana na samaki hao. Aidha, utafiti huu utasaidia kupunguza au kuondoa kabisa changamoto ya kuharibika na kupotea kwa ubora wa samaki aina ya jodari. Utafiti umejikita katika kutengeneza aina mbalimbali za mazao/bidhaa zitokanazo na samaki hawa kama njia mojawapo ya kuongeza thamani na kuongeza ulaji wa samaki hawa katika masoko ya ndani na kuongeza mauzo katika masoko ya nje. Hii itaongeza mchango wa uvuvi katika uchumi wa jamii na Taifa kwa ujumla. 193. Mheshimiwa Spika, TAFIRI inafanya utafiti wa kuchunguza virutubisho vilivyomo kwenye samaki aina ya Jodari kwa afya ya binadamu ili kuweza kuhamasisha jamii kuwatumia kama kitoweo, kuongeza biashara ya samaki hawa kwenye soko la ndani, kuongeza chanzo cha protini na virutubisho vingine vitokanavyo na samaki kwa afya ya binadamu, na kupunguza umaskini kwa kuongeza kipato hasa kwa jamii ya wavuvi na wafanyabiashara wa samaki. 194. Mheshimiwa Spika, TAFIRI kwa kushirikiana na Mamlaka ya Usimamizi wa Uvuvi Bahari Kuu Tanzania (DSFA) imefanya utafiti wa kutambua maeneo ya uvuvi (Potential Fishing Zones - PFZ) kwa kutumia setelaiti. Lengo la utafiti huu ni kuwezesha kutambua maeneo yenye viashiria vya kuwepo samaki kwa kutumia teknolojia ya setelaiti. Ufatifi huu unawahusisha wavuvi ambao wamenufaika kwa kupunguza muda wa kutafuta samaki na matumizi ya mafuta, hivyo kupunguza gharama za uvuvi na kuongeza tija na pia kuondokana na uvuvi wa kubahatisha au wa kuwinda samaki. Utafiti huu unaendelea na tayari umeonesha kuleta ahueni na uvuvi wenye tija kwa jamii ya wavuvi. Pia, utafiti huu ni muhimu hasa katika kipindi hiki ambapo tunawekeza katika uvuvi wa Bahari Kuu kwa kutumia vyombo/meli za ndani. Utafiti Ziwa Victoria na Ziwa Tanganyika 195. Mheshimiwa Spika, Utafiti kuhusu wingi na mtawanyiko wa samaki katika Ziwa Victoria unaonesha kuwa samaki aina ya Sangara wameongezeka kutoka tani 816,694 mwaka 2019 hadi tani 1,024,623 mwaka 2020, sawa na ongezeko la asilimia 25. Ongezeko hili limetokana na juhudi za Serikali katika kupiga vita na kupambana na uvuvi haramu. 196. Mheshimiwa Spika, TAFIRI inatekeleza mradi wa FISH4ACP unaohusu uendelezaji wa mnyororo wa thamani wa dagaa na migebuka kutoka Ziwa Tanganyika. Madhumuni ya mradi huu ni kuongeza thamani ya dagaa na migebuka na kujenga uwezo wa wavuvi, wachakataji na wafanya biashara wa dagaa na migebuka kutoka Ziwa Tanganyika ili waweze kuvua kwa uendelevu, kuchakata na kuongeza thamani, na hatimaye kuuza katika soko la nje. Kwa sasa utafiti wa kutambua mnyororo mzima wa thamani (value chain mapping) unaendelea kwa kuwahusisha wadau wote kwenye mnyororo wa thamani wa dagaa na migebuka katika wilaya zilizopo katika mwambao wa Ziwa Tanganyika na mikoa ya jirani. 197. Mheshimiwa Spika, Katika mwaka 2020/2021 Wizara kupitia TAFIRI imefanya tafiti za ufugaji wa samaki nchini ili kubaini aina na mbegu bora ya samaki iliyoratibiwa kijenetiki; vyakula bora vya samaki vilivyotokana na malighafi asili inayopatikana katika eneo la wafugaji samaki; teknolojia bora na rahisi ya ufugaji samaki katika maeneo mbalimbali ya Tanzania na ufugaji wa vizimba katika Maziwa Makuu (Victoria, Tanganyika na Nyasa) na maziwa ya kati na madogo. Aidha, TAFIRI inaendelea kuweka miundombinu bora ya kuzalisha mbegu bora za samaki ili kuchangia katika kuondoa nakisi iliyopo nchini. 198. Mheshimiwa Spika, Katika mwaka 2021/2022 TAFIRI itaendelea kufanya tafiti za kuendelea kujua wingi, aina na mtawanyiko wa samaki katika Maziwa Makuu (Victoria, Tanganyika na Nyasa), Maziwa ya Kati, Maziwa Madogo, mito, mabwawa na maeneo oevu. TAFIRI itafanya utafiti wa kujua wingi na mtawanyo wa rasilimali za uvuvi katika Ukanda wa Bahari Kuu ya Bahari ya Hindi ambapo utafiti husika haujawahi kufanyika, na kwenye Ziwa Tanganyika ambapo utafiti husika ulifanyika takribani miaka 30 iliyopita. Utafiti katika Bahari ya Hindi na Ziwa Tanganyika utasaidia Wizara kuweka misingi bora ya usimamizi endelevu wa rasilimali za uvuvi katika maeneo haya. 199. Mheshimiwa Spika, Katika mwaka 2021/2022 TAFIRI itafanya tafiti katika maji ya kitaifa (territorial waters) na katika Ukanda wa Uchumi wa Bahari (Exclusive Economic Zone, EEZ) kuchunguza uhusiano wa vinasaba kati ya makundi ya samaki aina ya Jodari na jamii zake na mazingira ya bahari yanayovutia uwepo wa samaki hao. Aidha, utafiti huu utawezesha kujua kiasi na mtawanyiko wa samaki wa kibiashara waliopo kwenye EEZ na kutoa fursa ya uwekezaji kwa eneo hili. 200. Mheshimiwa Spika, TAFIRI itafanya utafiti wa kurejesha mazingira ya bahari yaliyoharibiwa na uvuvi haramu, hasa matumbawe ambayo yaliharibiwa na matumizi ya vilipuzi ili kurejesha uhakika wa mapato katika uvuvi mdogo mdogo. Utafiti huu, pia, unalenga kungeza maeneo ya mavuvi ya pweza, hasa katika miamba inayoweza kufikiwa kwa urahisi na akina mama katika ukanda wa pwani. Utafiti huu utaongeza mapato. Wakala wa Elimu na Mafunzo ya Uvuvi – FETA 201. Mheshimiwa Spika, Katika mwaka 2020/2021 Wakala wa Elimu na Mafunzo ya Uvuvi (FETA) imeendelea kutoa mafunzo mbalimbali ya muda mrefu (Astashahada na Stashahada) na mfupi katika Tasnia ya Uvuvi. Ili kuwezesha wahitimu wa mafunzo husika kujiajiri na kufanya kazi kwa ufanisi na kuleta tija kwa Taifa, mafunzo hayo yametilia mkazo masuala ya ujasiriamali, ubunifu na mafunzo kwa vitendo. Katika kipindi hicho FETA ilidahili jumla ya wanafunzi 1,257 kwa masomo ya Astashahada na Stashahada katika Kampasi za Mbegani (Pwani), Nyegezi (Mwanza) na Kibirizi (Kigoma), sawa na ongezeko la wanafunzi 154 ikilinganishwa na wanafunzi 1,103 waliodahiliwa mwaka 2019/2020. 202. Mheshimiwa Spika, FETA imeendesha mafunzo ya muda mfupi kwa washiriki 3,573 ambayo yaliendeshwa katika kampasi tano (5) za Mbegani (Pwani) 774, Nyegezi (Mwanza) 819, Kibirizi (Kigoma) 125, Mikindani (Mtwara) 255 na Gabimori (Mara) 285 na katika mialo ya Maziwa Makuu (Victoria 102, Tanganyika 722 na Nyasa 110), Ziwa Rukwa 178 na Bahari ya Hindi 203. Mafunzo hayo yalihusu masuala yafuatayo: uendeshaji boti kwa usalama; mbinu bora za uvuvi endelevu; ufugaji wa samaki kibiashara; utunzaji wa mazingira na bioanuai katika maji; uhifadhi, ubora na uchakataji samaki viwandani; na mbinu za upunguzaji wa upotevu wa mazao ya uvuvi baada ya kuvuliwa. Aidha, mafunzo ya uhifadhi na ubora kwa Kitengo cha Mabaharia wanaofanya kazi kwenye meli za kusafirisha mizigo nje ya nchi yalitolewa ili kiwe na uwezo wa kuhudumia mazao ya uvuvi ipasavyo. 203. Mheshimiwa Spika, Mafunzo yenye ithibati ya Shirika la Uwakala wa Meli Tanzania (TASAC) kuhusu uendeshaji salama wa vyombo katika maji yametolewa kwa waendesha vyombo 453 wakiwemo wavuvi ili kuwapa uelewa na mbinu salama za kuendesha vyombo hivyo ili kupunguza ajali (kuzama na kugongana) na majanga mengine yanayoweza kutokea kama vile moto na hatua stahiki za kujiokoa inapotokea ajali. 204. Mheshimiwa Spika, FETA imeendesha mafunzo yanayohusu upotevu wa mazao ya uvuvi baada ya kuvunwa (post-harvest loss) kwa washiriki 110 kutoka Ziwa Nyasa. Mafunzo hayo yameendeshwa kwa ufadhili wa Wakala wa Barabara Tanzania (TANROADS) na yalifanyika Wilaya ya Nyasa katika mialo ya Mbamba-Bay na Linda. Lengo la mafunzo hayo ni kuwasaidia wavuvi na wachakata samaki kuwa na ujuzi wa kuhifadhi samaki na kupunguza uharibifu kabla ya kumfikia mlaji. Aidha, majiko ya aina tatu ambayo ni Charcoal, Altona na Thiaroye yalitumika kukaushia samaki aina ya dagaa, mbufu/mbofu na mbasa mtawalia. Majiko hayo yanatumia kuni kidogo na hivyo kutunza mazingira. 205. Mheshimiwa Spika, FETA ikishirikiana na Wizara ya Ujenzi na Uchukuzi kupitia TASAC ipo katika hatua za mwisho za kuanza kutoa mafunzo ya kimataifa ya "Standards of Training, Certification and Watch Keeping for Fishing Vessels Personnel (STCW– F95)” kwa wafanyakazi wa meli zinazovua katika EEZ baada ya Itifaki hiyo kuridhiwa na Bunge la Jamhuri ya Muungano wa Tanzania Mei, 2020. Kwa sasa kinachosubiriwa ni Shirika la Bahari Duniani (International Maritime Organization – IMO) kuja kukagua wakufunzi na miundombinu kwa ajili ya kuanza mafunzo hayo. Mafunzo haya ni muhimu kwa mabaharia wazawa ambao wanatakiwa kuwa na cheti cha mafunzo husika kwa ajili ya kufanya kazi kwenye meli za uvuvi. 206. Mheshimiwa Spika, FETA imeendelea kuboresha mitaala yake ili iendane na wakati na kukidhi matakwa ya wadau wa Sekta ya Uvuvi. Mitaala iliyoboreshwa ni mitatu (3) katika Kampasi ya Nyegezi ambayo ni Fisheries Science and Technology, Fisheries Management and Technology na Aquaculture Technology na mitaala miwili (2) katika Kampasi ya Mbegani ambayo ni Fish Processing, Quality Assurance and Marketing na Environment and Coastal Resource Management. Mitaala hii imeboreshwa ili kuwapa ujuzi na weledi zaidi wahitimu katika masuala ya dhana ya uchumi wa Buluu (Blue Economy), ubunifu, ujasiriamali, kuongeza thamani ya mazao na mafunzo kwa vitendo. Mafunzo haya yamekusudiwa kuwawezesha wahitimu kujiajiri na kuleta tija kwa mtu binafsi na Taifa kwa ujumla. 207. Mheshimiwa Spika, Katika Mwaka 2021/2022 Wakala wa Elimu na Mafunzo ya Uvuvi utajenga kumbi mbili (2) za mihadhara katika Kampasi ya Mbegani kwa ajili ya Programu mbili (2) za Shahada ya Kwanza; maabara na maktaba katika Kampasi za Mikindani (Mtwara) na Gabimori (Mara). Vilevile Wakala utajenga na kuboresha vitotoleshi vitatu (3) vya vifaranga vya samaki katika Kampasi za Mbegani (Pwani), Nyegezi (Mwanza) na Gabimori (Mara); Pia itanunua mitambo ya kuzalishia vyakula bora vya samaki kwa Kampasi za Mbegani (Pwani) na Nyegezi (Mwanza), mitambo ya kukaushia samaki katika Kampasi za Mbegani (Pwani) na Nyegezi (Mwanza). Aidha, Wakala umejipanga kukarabati meli tatu (3) za Uvuvi za kufundishia kwa vitendo za MV Mafunzo, MV Jodari na MV Mdiria. Pia wakala utakarabati mitambo ya kuzalishia barafu na vyumba vya baridi (cold rooms) vya kuhifadhia samaki Shirika la Uvuvi Tanzania (TAFICO) 208. Mheshimiwa Spika, Serikali inaendelea na hatua za kufufua Shirika la Uvuvi Tanzania (TAFICO) ambapo majukumu yaliyotekelezwa ni pamoja na:- (i) Kukamilisha uandaaji wa Muundo wa Shirika la Uvuvi Tanzania (TAFICO) na kuwasilishwa kwenye Mamlaka husika; (ii) Kufanya tathmini ya hali ya majengo yaliyopo Makao Makuu ya TAFICO ili kuyafanyia ukarabati. Aidha, taratibu za kumpata mzabuni kwa ajili kukarabati jengo la ofisi ya utawala ya TAFICO umekamilika na tayari Mkandarasi amepatikana na kusaini Mkataba; na (iii) Kuendelea na zoezi la utambuzi na uhakiki wa awali wa mali za TAFICO zilizopo nje ya Mkoa wa Dar es Salaam. 209. Mheshimiwa Spika, katika mwaka 2021/2022, TAFICO inatarajia kuanza kutekeleza lengo kuu la kuanzishwa kwake la uzalishaji kama ifuatavyo:- (i) Kuanza uzalishaji wa barafu na uhifadhi wa samaki kwa kutumia mtambo wa kuzalisha barafu (Ice plant) unaotarajiwa kusimikwa mwaka 2022 chini ya Programu ya ESDP. Mtambo huo unategemewa kuzalisha barafu tani 2 kwa siku ambayo itatumika na Shirika pamoja na wavuvi wadogo kwa ajili ya kutunza ubora wa samaki, kuongezea thamani na kupunguza upotevu wa mazao ya uvuvi. Aidha, uhifadhi wa samaki utaanza kwa kutumia ghala la ubaridi la kuhifadhia samaki (Cold Storage facility) linalotarajiwa kusimikwa mwaka 2022; (ii) Kufanya ukarabati wa majengo ya TAFICO ikiwemo jengo la zamani la mtambo wa kuzalisha barafu, jengo la utawala la zamani na kuanza ukarabati wa gati la kuegeshea meli; na (iii) Kuendelea kuhamasisha Sekta Binafsi kuwekeza katika miradi ya TAFICO. MIRADI YA MAENDELEO YA SEKTA YA UVUVI I. Mradi wa Kikanda wa Usimamizi Shirikishi wa Rasilimali za Uvuvi Kusini Magharibi mwa Bahari ya Hindi SWIOFish (South West Indian Ocean Fisheries Governance and Shared Growth Project – SWIOFish) 210. Mheshimiwa Spika, katika mwaka 2020/2021 Wizara imeendelea kutekeleza Mradi wa Usimamizi Shirikishi wa Rasilimali za Uvuvi Kusini Magharibi mwa Bahari ya Hindi (SWIOFish) ambao unatekelezwa kwa kipindi cha miaka Sita (2015 hadi 2021). Mradi huo unatekelezwa katika pande zote mbili za Muungano na Taasisi ya Kusimamia Uvuvi Bahari Kuu chini ya ufadhili wa Benki ya Dunia. Lengo kuu la mradi huo ni kuimarisha usimamizi madhubuti wa uvuvi katika ngazi ya kijamii, kitaifa na kikanda. 211. Mheshimiwa Spika, Kwa upande wa Tanzania Bara mradi unatekelezwa kupitia Wizara yangu ambapo katika mwaka 2020/2021 kazi mbalimbali zimetekelezwa zikiwemo:- (i) Kufanya tafiti za uvuvi wa kipaumbele; kuimarisha ushiriki wa jamii za wavuvi katika usimamizi na ulinzi wa rasilimali za uvuvi; kuwezesha ulinzi na usimamizi shirikishi wa rasilimali za uvuvi na kuwezesha Kitengo cha Hifadhi za Bahari na Maeneo Tengefu (MPRU) katika shughuli za ulinzi wa rasilimali za uvuvi; (ii) Kuimarisha na kujenga uwezo wa kitaasisi ikiwemo TAFIRI kwa kuipatia vitendea kazi vya kufanya utafiti wa kubaini maeneo yenye samaki wengi ili kufanya uvuvi wenye tija; (iii) Umewezesha mafunzo ya muda mrefu katika ngazi za shahada ya uzamili (10), uzamivu (5) na ya muda mfupi (18) ili kuimarisha uwezo wa kiutendaji; (iv) Kuimarisha miundombinu wezeshi kwa Sekta ya Uvuvi hususan ujenzi wa Maabara ya Utafiti wa Uvuvi Dar es Salaam; ofisi ya Hifadhi ya Bahari ya Kisiwa cha Mafia; ukarabati wa miundombinu ya soko la Samaki Feri (Dar es Salaam); na ujenzi wa Kituo cha Ukuzaji Viumbe Maji Bahari (National Mariculture Resource Centre) Kunduchi, Dar es Salaam. Aidha, Mradi umewezesha kujengwa kwa ofisi tano (5) za Vikundi vya Usimamizi wa Rasilimali za Uvuvi (BMU) katika Wilaya tano (5) za Ukanda wa Bahari ya Hindi ambazo ni Mkinga, Pangani, Chalinze, Bagamoyo na Lindi Vijijini; (v) Kuandaa Mipango ya Usimamizi wa Samaki wa Kipaumbele ambayo ni Usimamizi wa Pweza na Kambamiti; (vi) Kuwezesha uanzishwaji wa maeneo 12 ya usimamizi wa pamoja wa rasilimali za uvuvi (CFMAs) katika wilaya tano (5) za ukanda wa Bahari ya Hindi; (vii) Kuwezesha uanzishwaji wa vikundi 174 vya kiuchumi (VICOBA) vyenye wanachama 4,222 katika Halmashauri za Ukanda wa Bahari ya Hindi na kutoa elimu ya ujasiriamali; na (viii) Kuwezesha uandaaji na uimarishaji wa mifumo ya kukusanya takwimu za uvuvi (Fisheries Information System - FIS) na taarifa za sekta ya Uvuvi (Management Information System -MIS). 212. Mheshimiwa Spika, Katika mwaka 2021/2022 Wizara kupitia mradi wa SWIOFish itawezesha kuandaa mkakati endelevu wa Vikundi vya Ulinzi Shirikishi wa Rasilimali za Uvuvi (BMUs) katika Ukanda wa Bahari ya Hindi kwa kushirikiana na OR-TAMISEMI. Aidha, mradi utawezesha kuhuisha Mpango wa Usimamizi wa Samaki wanaopatikana katika tabaka la juu la maji ya bahari (Dagaa, jamii ya Jodari na Vibua) ili kuimarisha usimamizi wa rasilimali hiyo. Vilevile, mradi utawezesha kukamilisha ujenzi na kuboresha miundombinu mbalimbali ikiwemo: ujenzi wa jengo la ofisi ya MPRU (Mafia); ukarabati wa miundombinu ya soko la Feri (Dar es Salaam); na ujenzi wa Kituo cha Ukuzaji Viumbe Maji Bahari (National Mariculture Resource Centre) Kunduchi, Dar es Salaam. II. Mradi wa Kuwezesha Kufanya Mapitio na Kuandaa Mpango Kabambe wa Sekta ya Uvuvi (The TCP/URT/3709 - Technical Assistance to Develop Tanzania Fisheries Master Plan) 213. Mheshimiwa Spika, Mradi huu unatekelezwa kwa kushirikiana na Shirika la Chakula na Kilimo la Umoja wa Mataifa (FAO) unaolenga kufanya mapitio na kuandaa Mpango mpya baada ya Mpango Kabambe wa Uvuvi wa mwaka 2002. Hadi sasa kazi zifuatazo zimetekelezwa:- i. Kukusanya taarifa ya awali kuhusu hali ya Sekta (Baseline Information) itakayotumika kama mwongozo wakati wa kundaaa Mpango mpya ambapo taarifa husika imekamilika; na ii. Kuandaa Rasimu ya Mpango ambayo itakamilika mwisho wa mwaka wa fedha 2020/2021. CHANGAMOTO ZA SEKTA YA UVUVI 214. Mheshimiwa Spika, Pamoja na mafanikio yaliyopatikana, Sekta ya Uvuvi imeendelea kukabiliwa na changamoto mbalimbali zikiwemo:- (i) Kuendelea kuwepo kwa uvuvi na biashara haramu ya mazao ya uvuvi; (ii) Uwekezaji mdogo katika uvuvi wa Ukanda wa Uchumi wa Bahari na usindikaji wa mazao ya uvuvi; (iii) Ushiriki mdogo wa Mamlaka za Serikali za Mitaa na wadau wengine katika kusimamia na kulinda rasilimali za uvuvi; (iv) Kutopatikana kwa mikopo ya kutosha na yenye masharti nafuu kwa wavuvi na wakuzaji viumbe maji ikilinganishwa na mahitaji yao; (v) Uhaba wa Maafisa ugani wa uvuvi na ukuzaji viumbe maji ikilinganishwa na mahitaji ya wataalam katika Halmashauri; (vi) Ukosefu na uchakavu wa miundombinu ya uvuvi hususan mialo ya kupokelea samaki na masoko; (vii) Uwezo mdogo wa rasilimali fedha wa kufanya tafiti za mara kwa mara ili kutambua rasilimali zilizopo kwenye maji yetu hususan katika Ukanda wa Uchumi wa Bahari; na (viii) Kuendelea kuwepo kwa upotevu wa mazao ya uvuvi baada ya kuvunwa. 215. Mheshimiwa Spika, Katika kukabiliana na changamoto hizi Wizara imeendelea kutekeleza mikakati mbalimbali kama inavyoonekana kwenye (Kiambatisho Na. 34) MAENEO YA VIPAUMBELE KATIKA MPANGO NA BAJETI YA MWAKA 2021/2022 216. Mheshimiwa Spika, Katika mwaka 2021/2022 Wizara kwa kushirikiana na wadau itatekeleza vipaumbele mbalimbali ili kuifikisha nchi yetu kwenye Uchumi Shindani wa Viwanda kwa Maendeleo ya Watu. Vipaumbele hivyo ni pamoja na:- (i) Kuimarisha ulinzi na usimamizi shirikishi pamoja na matumizi endelevu ya rasilimali za uvuvi nchini; (ii) Kudhibiti upotevu wa mapato ya Serikali yatokanayo na Sekta ya Uvuvi; (iii) Kuimarisha ukusanyaji wa mapato yatokanayo na Sekta ya Uvuvi; (iv) Kuimarisha usimamizi wa rasilimali na uwekezaji katika Ukanda wa Uchumi wa Bahari; (v) Kuimarisha usimamizi na uthibiti wa ubora, usalama na viwango vya samaki na mazao ya uvuvi; (vi) Kuimarisha miundombinu ya uvuvi na kukuza biashara ya mazao ya uvuvi; (vii) Kuboresha upatikanaji wa taarifa na takwimu sahihi za uvuvi; (viii) Kuimarisha utafiti, huduma za ugani na mafunzo ya uvuvi; na (ix) Kuongeza upatikanaji wa vifaranga na vyakula bora vya samaki. D. MASUALA MTAMBUKA KATIKA SEKTA ZA MIFUGO NA UVUVI Dawati la Sekta Binafsi la Wizara 217. Mheshimiwa Spika, Dawati la Sekta Binafsi lilianzishwa rasmi tarehe Oktoba, 2018. Lengo la kuanzishwa kwa Dawati hili ni kufuatilia na kutatua changamoto zinazoikabili Sekta Binafsi na kuhamasisha uwekezaji; uvuvi na ufugaji bora; na biashara ili kuongeza ajira na Pato la Taifa. 218. Mheshimiwa Spika, Katika mwaka 2020/2021 Wizara kupitia Dawati imesaidia kuunganisha kampuni zinazohitaji huduma ya mikopo hususani kutoka Benki ya Maendeleo ya Kilimo Tanzania (TADB) kwa kusaidia utayarishaji wa Maandiko ya Biashara (Bankable Business Plans) ambapo kampuni 15 zimefaidika zikiwemo 11 za mifugo na 4 za uvuvi. Aidha, hadi kufikia tarehe 30 Aprili, 2021 kumekuwepo na ongezeko la maombi ya mikopo katika benki ya TADB kutoka shilingi bilioni 63.8 zikiwemo shilingi bilioni 26.1 kutoka sekta ya mifugo na shilingi bilioni 37.7 kutoka sekta ya uvuvi mwaka 2019/2020 hadi kufikia shilingi bilioni 98.5 ikiwemo shilingi bilioni 47.1 sekta ya mifugo na shilingi bilioni 51.4 sekta ya uvuvi katika mwaka 2020/2021 ambapo kiasi cha shilingi bilioni 27 kimeidhinishwa ikiwemo shilingi bilioni 25.2 sekta ya mifugo na shilingi bilioni 1.8 sekta ya uvuvi. Kati ya fedha zilizoidhinishwa shilingi bilioni 22.5 kimetolewa ikiwemo shilingi bilioni 21.4 sekta ya mifugo na shilingi bilioni 1.1 sekta ya uvuvi. 219. Mheshimiwa Spika, katika mwaka 2020/2021 Wizara kupitia Dawati la Sekta Binafsi imefuatilia uanzishwaji wa Bima ya Mifugo ili kuwakomboa wafugaji na kurahisisha upatikanaji wa mikopo ambayo imeanza kutumika mwaka 2020. Aidha, Shirika la Bima la Taifa (NIC) limetoa bima kwa vyama vya ushirika vitatu (3) vya wafugaji wa ng’ombe wa shirikisho la TDCU Tanga ambao walinufaika na mikopo ya ng’ombe kutoka Benki ya Maendeleo ya Kilimo (TADB). Vyama hivyo ni UWAKO, UWAMKI na UWADAKI. 220. Mheshimiwa Spika, katika mwaka 2021/2022, Wizara kupitia Dawati la Sekta Binafsi itaendelea kuainisha, kuratibu na kufuatilia changamoto za sekta binafsi na kuzitafutia ufumbuzi na kuhamasisha uwekezaji katika viwanda vya kusindika mazao ya mifugo (nyama, maziwa na ngozi), vyakula vya mifugo, ufugaji samaki katika vizimba, mabwawa, uzalishaji wa vifaranga na vyakula bora vya mifugo na samaki. 221. Mheshimiwa Spika, vyama vya Ushirika vya Wavuvi vipo 145, kati ya hivyo, vilivyohai ni vyama 106 na vyama Sinzia 39. Aidha, uhamasishaji unaendelea ili wavuvi waweze kutumia fursa hii. Aidha, vyama vya Ushirika vitatu (3) vya Zilagula (Sengerema) na Bukasiga (Ukerewe) vimepata jumla ya mkopo wa shilingi milioni 300.7 kutoka TADB na vimeshaanza utekelezaji. Chama cha Kikumbaitale cha Chato kipo kwenye hatua za mwisho za kupatiwa mkopo ambapo kitapatiwa jumla ya shilingi milioni 200. Pia, Wizara kupitia Dawati la Sekta Binafsi inaendelea kuunganisha vyama vya Ushirika 39 vya Wavuvi. 222. Mheshimiwa Spika, katika mwaka 2021/2022, Wizara kupitia Dawati la Sekta Binafsi itaendelea kuainisha, kuratibu na kufuatilia changamoto za sekta binafsi na kuzitafutia ufumbuzi na kuhamasisha uwekezaji katika viwanda vya kusindika mazao ya mifugo (nyama, maziwa na ngozi), vyakula vya mifugo, ufugaji samaki katika vizimba, mabwawa, uzalishaji wa vifaranga na vyakula bora vya mifugo na samaki. Utawala Bora, Jinsia na UKIMWI 223. Mheshimiwa Spika, katika mwaka 2020/2021 jumla ya watumishi 613 wa Wizara ya Mifugo na Uvuvi wameendelea kuhamasishwa kupima afya zao kupitia vikao mbalimbali vya watumishi. 224. Mheshimiwa Spika, katika mwaka 2020/2021 vikao saba (7) vya Kamati ya Ajira vimefanyika vikiwemo vitatu (3) sekta ya mifugo na vinne (4) sekta ya uvuvi ambapo watumishi 39 wamethibitishwa kazini wakiwemo 25 sekta ya mifugo na 14 sekta ya uvuvi, Watumishi 13 wamebadilishwa kada wakiwemo watano (5) sekta ya mifugo na nane (8) sekta ya uvuvi na watumishi wapya wawili 29 wameajiriwa wakiwemo 27 sekta ya mifugo na wawili (2) sekta ya uvuvi. Pia, taarifa za watumishi 828 zimehakikiwa wakiwemo 450 sekta ya uvuvi na 378 sekta ya uvuvi. Aidha, ufuatiliaji wa utendaji wa watumishi walio katika vituo vya nje ya Makao Makuu ya Wizara umefanyika. 225. Mheshimiwa Spika, katika mwaka 2021/2022 Wizara itaendelea kuhamasisha watumishi 577 kujikinga na maambukizi mapya ya VVU/UKIMWI na kupima afya zao kwa hiari wakiwemo 517 sekta ya mifugo na 60 sekta ya uvuvi, kuwezesha vikao vinne (4) vya Kamati ya Maadili na kuwezesha utekelezaji wa Mfumo wa HCMIS, GSPP, OPRAS na Mkataba wa Huduma kwa Wateja. Teknolojia ya Habari na Mawasiliano Serikalini 226. Mheshimiwa Spika, katika mwaka 2020/2021 Wizara imeendelea kutumia kwa ufanisi mifumo ya Teknolojia ya Habari na Mawasiliano (TEHAMA) kwenye utendaji kazi wa kila siku. Aidha, Wizara imewekeza kwenye matumizi ya mfumo wa ofisi mtandao (e-Office) ambapo mfumo huu umeweza kuwaunganisha wadau wa Wizara kwa kuwawezesha kutuma taarifa au barua kwa njia ya kieletroniki kupitia barua pepe ya barua.go.tz au barua.go.tz ambapo mdau anapata mrejesho kwa njia ya ujumbe mfupi wa maneno (SMS). 227. Mheshimiwa Spika, Wizara imeendelea kutumia Mifumo ya TEHAMA kwenye usimamizi na ukusanyaji wa maduhuli. Katika utekelezaji huo, Wizara kwa kushirikiana na Ofisi ya Rais- TAMISEMI inakusanya maduhuli yatokanayo na vibali vya ukaguzi wa Afya ya Wanyama kupitia mfumo wa makusanyo wa Local Government Revenue Collection Information System (LGRCIS). Kupitia mfumo huo wastani wa makusanyo umeongezeka kutoka Shilingi 3,795,970,430.02 kwa kipindi cha Julai hadi Aprili 2019/2020 hadi kufikia Shilingi 6,174,581,718.81 kwa kipindi kama hicho 2020/2021. Aidha, Mfumo wa Ukusanyaji wa Maduhuli ya Uvuvi (Fisheries Revenue Collection Information System - FIRCIS) umeboreshwa kwa kuingiza kasma ya leseni za uingizaji na usafirishaji wa mazao ya uvuvi ambapo leseni na vibali vya ukuzaji viumbe maji zitatoka kielektroniki. Pia, kutokana na matumizi ya Mifumo ya TEHAMA uwazi na uwajibikaji umeongezeka kwenye makusanyo ya maduhuli. 228. Mheshimiwa Spika, katika mwaka 2020/2021, Wizara kwa kushirikiana na Wadau wa Maendeleo imeendelea kutoa elimu kwa wafugaji kupitia mfumo wa ugani kiganjani. Pia, Wizara imefunga Mfumo wa Event Mobile Application (EMA-i) kwenye Mamlaka za Serikali za Mitaa 119 kwa ajili ya kutoa taarifa za mapema na taadhari ya milipuko ya magonjwa ya mifugo. 229. Mheshimiwa Spika, katika jitihada za kuimarisha mawasiliano na utendaji kazi kwa njia ya mtandao, Wizara imeboresha miundombinu ya TEHAMA katika vituo vilivyo chini ya Wizara ambapo mnada wa upili wa Pugu pamoja na Taasisi za nne (4) za sekta ya mifugo zilizopo Dar es Saalaam. Pia, Vituo vya Usimamizi wa Rasilimali za Uvuvi vya Mwanza, Kigoma na Dar es Salaam vimeboreshwa kwa kufunga mtandao wa Serikali (Govnet). 230. Mheshimiwa Spika, katika mwaka 2020/2021 Wizara imeendelea kutoa taarifa mbalimbali kwa wadau wa mifugo na uvuvi kupitia vipindi mbalimbali vya radio na televisheni kwa kutayarisha na kurusha hewani jumla ya vipindi 22 vya televisheni na vipindi 34 vya redio kwa ajili ya kutoa elimu kwa umma. 231. Mheshimiwa Spika, katika mwaka 2021/2022, Wizara itasanifu na kutengeneza mfumo wa TEHAMA wa kusimamia vibali vya kusafirisha mifugo na mazao yake ndani na nje ya nchi, kujenga uwezo juu ya matumizi endelevu ya TEHAMA kwa watumishi wa Wizara na kusanifu na kutengeneza mfumo jumuishi wa TEHAMA wa Utambuzi, Usajili na Ufuatiliaji Mifugo, vituo vya ukusanyaji wa maduhuli kwa sekta ya uvuvi pamoja na utoaji wa huduma za ugani. Pia, Wizara itaendelea kutoa taarifa na maarifa kwa wananchi juu ya mambo mbalimbali yanayohusu sekta ya mifugo kupitia redio, televisheni na magazeti. Mazingira na Mabadiliko ya Tabianchi 232. Mheshimiwa Spika, katika mwaka 2020/2021, Wizara imefanya uhamasishaji wa jamii za wafugaji na wakulima-wafugaji juu ya uzalishaji na utumiaji wa nishati ya kinyesi cha wanyama (Biogas) ambapo wataalam wa mifugo 90 kutoka Mamlaka za Serikali za Mitaa mikoa ya Manyara (42) na Tabora (48) wamepatiwa mafunzo juu ya umuhimu wa matumizi ya nishati hii mbadala ili waweze kwenda kuwajengea uwezo wafugaji na wakulima. 233. Mheshimiwa Spika, katika mwaka 2020/2021 Mafunzo kwa Wawezeshaji (ToT) kuhusu ufugaji unaohimili mabadiliko ya tabianchi (Climate Smart Agriculture - CSA) yametolewa kwa wawezeshaji 90 katika Halmashauri 7 za Mkoa wa Manyara (Babati Manispaa, Babati DC, Mbulu TC, Mbulu DC, Hanang DC, Kiteto DC, na Simanjiro DC) na Halmashauri nane (8) za Mkoa wa Tabora (Tabora Manispaa, Uyui DC, Sikonge DC, Urambo DC, Kaliua DC, Nzega TC, Nzega DC na Igunga DC). 234. Mheshimiwa Spika, Wizara imeendelea kusimamia utunzaji na uhifadhi wa mazingira ambapo kwa kushirikiana na Baraza la Usimamizi wa Mazingira (NEMC) Wizara imetoa mafunzo yanayohusu ukaguzi wa masuala ya mazingira ‘Environmental Audit’ kwa watumishi 11 kutoka Idara ya Uvuvi makao makuu na katika Kanda za Ziwa Victoria, Ziwa Tanganyika, Kanda ya Pwani, Kanda ya Kati na Bwawa la Nyumba ya Mungu. 235. Mhesimiwa Spika, Wizara ilifanya ufuatiliaji wa utunzaji wa mazingira kwa wafugaji wa samaki 11 kutoka katika Wilaya za Sengerema, Magu, Ukerewe, Bunda, Msoma Mjini na Rorya. Aidha, zoezi hili liliambatana na utoaji wa mafunzo kwa vitendo kuhusu ufugaji wa samaki unaozingatia utunzaji wa mazingira. 236. Mheshimiwa Spika, katika mwaka 2021/2022, Wizara itawezesha mafunzo ya wawezeshaji 192 kuhusu utekelezaji wa mwongozo wa ufugaji unaohimili mabadiliko ya tabianchi (CSA) katika Mamlaka ya Serikali za mitaa 32 na kufanya tathmini ya athari za kimazingira na kijamii (Environemntal and Social Impact Assesment - ESIA) katika miradi mitano (5) ya uwekezaji katika Sekta ya Mifugo; kutoa elimu juu ya usimamizi na utunzaji wa mazingira, ambapo nakala 1,000 kwa ajili ya kuelimisha wananchi kuhusu utunzaji wa mazingira zitaandaliwa; na kuandaa miongozo kwa ajili ya kufanya ukaguzi wa kimazingira kwa wafugaji samaki kwenye vizimba na mabwawa. Ushirikiano wa Kikanda na Kimataifa 237. Mheshimiwa Spika, katika mwaka 2020/2021, Wizara imeendelea kuimarisha ushirikiano wa kikanda na kimataifa ili kuendeleza sekta za mifugo na uvuvi. Kupitia ushirikiano huo, nchi yetu inapata fursa ya kushiriki na kutekeleza sheria, miongozo, mikataba, itifaki na taratibu mbalimbali za kikanda na kimataifa zenye lengo la kuimarisha sekta za mifugo na uvuvi hususan udhibiti wa magonjwa ya mifugo na samaki; biashara ya mifugo na uvuvi na mazao yake. 238. Mheshimiwa Spika, baadhi ya taasisi za kikanda na kimataifa tunazoshirikiana nazo ni pamoja na:- Taasisi ya Usimamizi wa Uvuvi Ziwa Victoria (Lake Victoria Fisheries Organization-LVFO), Mamlaka ya Usimamizi wa Ziwa Tanganyika (Lake Tanganyika Authority-LTA), Kamisheni ya Usimamizi wa Uvuvi wa Jodari ya Bahari ya Hindi (Indian Ocean Tuna Commission-IOTC), Kamisheni ya Usimamizi wa Uvuvi Kusini Magharibi mwa Bahari ya Hindi (South West Indian Ocean Fisheries Commision- SWIOFC), Umoja wa Nchi zilizoko katika Mwambao wa Bahari ya Hindi (Indian Ocean Rim Association - IORA), Western Indian Ocean Marine Science Association (WIOMSA), Kamisheni ya Usimamizi wa Nyangumi (International Whaling Commission-IWC), Kamisheni ya Bahari ya Hindi (Indian Ocean Commission-IOC) na Jumuiya ya Maendeleo ya Nchi za Kusini mwa Africa (SADC). Taasisi ya Wanawake wa Afrika katika Rasilimali za Mifugo na Kilimo-Biashara (African Women in Animal Resource Farming and Agribusiness- AWARFA) na Shirika la Afya Duniani (WHO) na Shirika la Afya ya Wanyama (OIE). 239. Mheshimiwa Spika, mashirika mengine tunayoshirikiana nayo ni Shirika la Chakula na Kilimo la Umoja wa Mataifa (FAO), Mfuko wa Kimataifa wa Maendeleo ya Kilimo (IFAD), Benki ya Dunia, Shirika la Maendeleo la Umoja wa Mataifa (UNDP), Jumuiya ya Nchi Wanachama wa Umoja wa Ulaya (EU), African Union Interafrican Bureau for Animal Resources (AU – IBAR), Serikali ya Uholanzi na Serikali ya Japan kupitia Programu ya Uchumi na Maendeleo ya Jamii (Economic and Social Development Programme – ESDP), Overseas Fishery Cooperation Foundation (OFCF) of Japan na Japanese International Cooperation Agency (JICA). 240. Mheshimiwa Spika, katika mwaka 2020/2021, Wizara imeshiriki katika vikao vya Jumuiya ya Afrika Mashariki na SADC ikiwemo kikao cha Kamati ya Sekta ya Biashara ya Jumuiya ya Afrika Mashariki kujadili masuala ya biashara ndani ya Jumuiya; mkutano wa uzinduzi wa Taasisi ya Wanawake wa Afrika katika Rasilimali za Mifugo na Kilimo-Biashara (African Women in Animal Resource Farming and Agribusiness-AWARFA); na Kikao cha Wakuu wa nchi za SADC katika ngazi ya wataalamu kilichofanyika mwezi Agosti, 2020 jijjini Dar es Salaam. 241. Mheshimiwa Spika, katika mwaka 2020/2021 Wizara kwa kushirikiana na Shirika la Chakula Duniani (FAO), Shirika la Afya Duniani (WHO) na Shirika la Afya ya Wanyama (OIE) imeendelea kufuatilia viashiria vya Ugonjwa wa Mafua Makali ya Ndege unaoambukiza binadamu kutokana na kugusana na ndege wenye virusi vya ugonjwa huo. Ili kufanikisha ufuatiliaji huo jumla ya sampuli 640 zilichukuliwa kwenye maeneo hatarishi wanakotua ndege kutoka Bara la Ulaya na matokeo ya kimaabara yanaonesha mpaka sasa hakuna virusi vya ugonjwa huo hapa nchini. 242. Mheshimiwa Spika, Katika mwaka 2020/2021 Wizara imeshiriki kwenye mikutano na vikao mbalimbali vya Kikanda kama ifuatavyo:- (i) Vikao vya Umoja wa Nchi zilizoko katika Mwambao wa Bahari ya Hindi (Indian Ocean Rim Association-IORA) ambavyo vililenga kuandaa Mpango wa Pamoja wa Usimamizi wa Rasilimali za Uvuvi katika Bahari ya Hindi na kujenga uwezo na kubadilishana uzoefu kwa watendaji na wataalam; (ii) Mkutano wa sita (6) wa Tume ya Kudumu ya Pamoja kati ya Nchi yetu na Jamhuri ya Burundi kwa lengo la kuimarisha mashirikiano katika sekta mbalimbali ikiwemo Sekta ya Uvuvi. Katika Mkutano huo, rasimu ya Hati ya Makubaliano ya Mashirikiano (MoU) katika masuala ya uvuvi na ukuzaji viumbe maji kati ya nchi hizi uliandaliwa; (iii) Mkutano wa Baraza la Mawaziri wa Nchi Wanachama wa Jumuiya ya Afrika Mashariki wenye dhamana na usimamizi wa Sekta ya Uvuvi Ziwa Victoria ili kujadili masuala mbalimbali ya uvuvi ikiwemo kudhibiti uvuvi haramu na utoroshaji wa mazao ya uvuvi, biashara ya mazao ya uvuvi hususan zao la mabondo kwa lengo la kuhuisha taratibu husika; na (iv) Mikutano ya Shirika la Biashara Duniani (WTO) ili kujadili namna ya kuwezesha wavuvi wadogo katika nchi zinazoendelea kunufaika na rasilimali zao. (v) Mkutano wa Kamisheni ya Usimamizi wa Uvuvi wa Jodari ya Bahari ya Hindi (Indian Ocean Tuna Commission-IOTC) ambao ulijadili mfumo wa mgawanyo wa mavuno (Quota system) ya samaki katika Bahari ya Hindi na kuwezesha nchi kupata mgawanyo mkubwa utakaotuwezesha kufaidika na rasilimali za uvuvi kupitia Uchumi wa Buluu. 243. Mheshimiwa Spika, katika mwaka 2021/2022 Wizara itaendelea kushirikiana na Taasisi za kikanda na kimataifa katika sekta za mifugo na uvuvi ili kuimarisha mahusiano katika kuendeleza sekta ya hizi. Uwekezaji na Uwezeshaji katika Sekta za Mifugo na Uvuvi Uwekezaji Sekta ya Mifugo 244. Mheshimiwa Spika, Wizara imeendelea kuhamasisha sekta binafsi kuwekeza katika sekta ya mifugo kwa kuweka mazingira mazuri ya uwekezaji ikiwemo kuboresha Sheria na Kanuni katika sekta ya mifugo. 245. Mheshimiwa Spika, kutokana na kuweka mazingira mazuri ya uwekezaji katika tasnia ya ngozi, katika mwaka 2020/2021 uzalishaji wa viatu vya ngozi umefikia jozi 2,855,600 ikilinganishwa na jozi 1,715,000 zilizozalishwa katika mwaka 2019/20. Aidha, ongezeko hili limesababishwa na Kiwanda cha Kilimanjaro International Leather Company Ltd kuanza uzalishaji. Pia, kiwanda cha ngozi cha ACE Leather cha Morogoro kimeanza kufanya kazi ambapo kitachangia kuongezeka kwa ngozi iliyosindikwa kufikia hatua ya mwisho (finished leather) kutoka futi za mraba milioni 9 zilizokuwa zikizalishwa hadi mwezi Desemba mwaka 2020 hadi futi za mraba milioni 25 katika mwaka 2021/2022. Aidha, kwa sasa kuna viwanda vya kusindika ngozi vitano (5), viwanda vya kutengeza bidhaa za ngozi vitano (5) na viwanda vidogo 150 vinavyozalisha bidhaa za ngozi nchini (Kiambatisho Na.15 na 16). 246. Mheshimiwa Spika, katika mwaka 2020/2021 vipo viwanda 10 vya kusindika nyama na machinjio 25 yanayofanya kazi. Aidha, machinjio saba (7) hazifanyi kazi. Pia, ujenzi wa machinjio/viwanda saba (7) unaendelea katika maeneo mbalimbali (Kiambatisho 17-20). 247. Mheshimiwa Spika, kwa ujumla ipo minada ya mifugo 530 ikiwemo minada ya awali 504, minada ya upili 15 na minada ya mpakani 11. Ili kuboresha mazingira ya biashara ya mifugo, Serikali imeendelea kujenga na kukarabati minada ya mifugo. Katika mwaka 2020/2021 ukarabati wa minada 6 upo katika hatua mbalimbali ikiwemo Mnada wa Ipuli-Tabora (95%), Igunga–Tabora (90%), Nata-Tabora (70%), Murusagamba–Kagera (45%), Kizota–Dodoma (5%) na uchimbaji wa kisima kirefu katika mnada wa mifugo wa mpakani wa Kirumi Butiama–Mara umefikia asilimia 45. Pia, ujenzi wa mnada mpya wa Buzirayombo – Geita umefikia asilimia 35. 248. Mheshimiwa Spika, ili kuwa na chanjo za magonjwa ya mifugo za kutosha kulingana na mahitaji nchini, Wizara imeendelea kuhamasisha ujenzi wa viwanda vya kuzalisha chanjo za magonjwa ya mifugo ambapo katika mwaka 2020/2021 mafanikio yafuatayo yamepatikana:- (i) Upanuzi wa Kiwanda cha Uzalishaji Chanjo (TVI) Kibaha Mkoani Pwani unaendelea kwa kujenga jengo jipya litakalotumika katika utengenezaji wa chanjo za bacteria ambapo tayari ujenzi huo umefikia asilimia 90; na (ii) Ujenzi wa kiwanda kikubwa cha kuzalisha chanjo za mifugo cha Hester Biosciences Africa Limited cha Kibaha chenye thamani ya Dola za Kimarekani milioni 18 (Shilingi bilioni 41.4) unaendelea ambapo ujenzi umekamilika kwa asilimia 98. 249. Mheshimiwa Spika, Wizara kwa kushirikiana na Mamlaka za Serikali za Mitaa na sekta binafsi inawekeza katika ujenzi wa majosho ili kudhibiti magonjwa ya mifugo. Katika mwaka 2020/2021, ujenzi wa majosho 13 umekamilika katika Halmashauri za Wilaya 8 na majosho mengine 12 yanaendelea kujengwa kwa ushirikiano kati ya Halmashauri za Wilaya, wafugaji na wadau wengine (Kiambatisho Na.21). Aidha, katika mwaka 2021/2022 Wizara itajenga majosho 129 katika Halmashauri mbalimbali nchini. 250. Mheshimiwa Spika, sekta binafsi inaendelea kuhamasika katika uzalishaji wa malisho na mbegu za malisho. Katika mwaka 2020/2021, jumla ya wawekezaji binafsi 36 wamewekeza katika eneo lenye ukubwa wa hekta 238 kwa ajili ya kilimo cha malisho. Aidha, jumla ya tani 32.8 za mbegu za malisho zimezalishwa na kusambazwa kutoka katika mashamba ya sekta binafsi. Uwekezaji Sekta ya Uvuvi 251. Mheshimiwa Spika, Serikali imeendelea kuhamasisha Sekta binafsi kujenga viwanda vya kuchakata mazao ya uvuvi na maghala ya kuhifadhia na kugandisha mazao ya uvuvi ambapo hadi sasa kuna maghala ya kuhifadhi mazao ya uvuvi 90, viwanda vikubwa vya kuchakata mazao ya uvuvi 16, viwanda vya kati vitano (5) na viwanda vidogo 33. Vilevile, kuna viwanda nane (8) vya kuchakata mabondo ya Sangara na viwanda vitano (5) vya kutengeneza zana za uvuvi. 252. Mheshimiwa Spika, Ili kuchochea uwekezaji katika uvuvi wa Bahari Kuu, katika mwaka wa fedha 2021/2022 Serikali itakamilisha upembuzi wa kina (bathymetric, topographic and geotechnical survey) katika eneo la Mbegani, Bagamoyo na kuanza ujenzi wa bandari ya uvuvi. Uwepo wa bandari utawezesha meli zinazovua Bahari Kuu kuja kushusha samaki na hivyo kuchochea fursa za uwekezaji ikiwemo kujenga viwanda vya kuchakata mazao ya uvuvi na mitambo ya kuzalisha barafu. 253. Mheshimiwa Spika, Serikali inaendelea na utekelezaji wa Programu ya Uchumi na Maendeleo ya Jamii (Economic and Social Development Programme – ESDP) inayofadhiliwa na Serikali ya Japan. Kupitia Programu hiyo, vifaa vya uvuvi ikiwemo meli moja yenye uwezo wa kuvua katika Ukanda wa Uchumi wa Bahari vitanunuliwa. Hadi sasa, hatua za uundaji wa meli na ununuzi wa vifaa vya uvuvi zinaendelea kufanyika na uundaji wa meli unatarajiwa kukamilika mwezi Januari 2022. 254.Mheshimiwa Spika, kupitia Programu ya Kuendeleza Kilimo na Uvuvi (Agriculture and Fisheries Development Programme – AFDP) imepata mkopo wenye masharti nafuu kutoka Mfuko wa Kimataifa wa Kuendeleza Kilimo (International Fund for Agriculture Development - IFAD) kwa ajili ya kununua meli nane (8) za kuvua katika Ukanda wa Uchumi wa Bahari Kuu ambapo meli nne (4) zitakuwa Tanzania Bara chini ya TAFICO na nne (4) Zanzibar chini ya Kampuni ya Uvuvi Zanzibar- ZAFICO. Kwa upande wa Tanzania Bara, meli mbili (2) za mwanzo zitanunuliwa mwaka 2021/2022 na meli zingine mbili (2) mwaka 2023/2024. 255. Mheshimiwa Spika, Katika mwaka 2021/2022 TAFICO inatarajia kuanza kutekeleza lengo kuu la kuanzishwa kwake la uzalishaji kama ifuatavyo:- (i) Kuanza kuvua kwenye Ukanda wa Uchumi wa Bahari (Exclusive Economic Zone – EEZ) na Maji ya Kitaifa (Territorial Water) kwa kutumia meli moja (1) ya uvuvi yenye urefu wa mita 22. Meli inatarajiwa kuwasili mwezi Januari 2022 na kuanza uzalishaji; na (ii) Kuanza uzalishaji wa barafu na uhifadhi wa samaki kwa kutumia mtambo wa kuzalisha barafu (Ice plant) unaotarajiwa kusimikwa mwaka 2022 chini ya Programu ya ESDP. Mtambo huo unategemewa kuzalisha barafu tani 2 kwa siku ambayo itatumika na TAFICO pamoja na wavuvi wadogo kwa ajili ya kutunza ubora wa samaki, kuongezea thamani na kupunguza upotevu wa mazao ya uvuvi. Aidha, uhifadhi wa samaki utaanza kwa kutumia ghala la ubaridi la kuhifadhia samaki (Cold Storage facility) linalotarajiwa kusimikwa mwaka 2022. 256. Mheshimiwa Spika, Serikali inaimarisha uwekezaji katika Sekta ya Uvuvi kwa kuendelea na taratibu za kufufua Shirika la Uvuvi Tanzania (TAFICO) na kuendelea na mpango wa kujenga Bandari ya Uvuvi ili kuwezesha uwekezaji katika Ukanda wa Uchumi wa Bahari. Pia, imeendelea kuhamasisha Sekta Binafsi kuwekeza katika Sekta ya Uvuvi ambapo hadi sasa kuna viwanda vikubwa 16 vya kuchakata samaki na viwanda vitano (5) vya kutengeneza zana za uvuvi. Aidha, uwekezaji katika tasnia ya Ukuzaji Viumbe Maji umeongezeka ambapo hadi Aprili, 2021 kuna vizimba vya kufugia samaki 473, mabwawa 30,032, vitotoleshi 28 na viwanda 11 vya kutengeneza chakula cha samaki. Gawio la Serikali katika Sekta ya Mifugo 257. Mheshimiwa Spika, katika mwaka 2020/2021, Taasisi, Bodi na Wakala zilizopo chini ya Wizara ambazo ni NARCO, LITA, TALIRI, TVLA, Bodi ya Nyama Tanzania, Bodi ya Maziwa Tanzania, TAFIRI, FETA na MPRU zimetoa gawio kwa Serikali lenye jumla ya shilingi 348,940,989.85 (Kiambatisho Na.35) ikilinganishwa na kiasi cha shilingi 1,492,500,000 kilichotolewa mwaka 2019/2020. Aidha, Wizara imeendelea kuhamasisha uwepo wa tija katika taasisi hizo ili kuweza kuchangia zaidi mapato katika mfuko wa Serikali. Michango katika Shughuli za Kijamii 258. Mheshimiwa Spika, katika mwaka 2020/2021, Taasisi, Bodi na Wakala zilizo chini ya Wizara zimetoa mchango wa shilingi 279,636,302.48 (Kiambatisho Na.35) ikilinganishwa na shilingi 560,971,726 zilizotolewa mwaka 2019/2020. Michango hiyo ni kwa ajili ya kuchangia shughuli za maendeleo ya jamii ikiwemo uchanjaji mifugo, kutoa elimu kwa wafugaji, kuendesha elimu ya uhifadhi katika vijiji nje ya eneo la hifadhi za Bahari na maeneo tengefu, kutoa misaada ya vifaa vya kielimu kwa shule za msingi katika Wilaya ya Mafia nk. E HITIMISHO Shukrani 259. Mheshimiwa Spika, kabla ya kuhitimisha hotuba yangu, napenda kuchukua fursa hii kuwashukuru wale wote waliochangia kwa namna moja au nyingine katika kuiwezesha Wizara kufanikisha majukumu yake. Mafanikio yaliyopatikana katika mwaka uliopita yametokana na ushirikiano na misaada ya kifedha na kiufundi kutoka kwa nchi wahisani, mashirika mbalimbali ya kitaifa na kimataifa, taasisi za fedha za kitaifa na kimataifa, taasisi za hiari zisizokuwa za kiserikali na mashirika ya kidini bila kusahau hamasa na ushiriki wa wananchi wakiongozwa na Waheshimiwa Wabunge na Madiwani. 260. Mheshimiwa Spika, napenda kuchukua fursa hii kuzitambua na kuzishukuru nchi za Japan, Korea Kusini, Uingereza, Jamhuri ya Watu wa China kwa kuchangia katika maendeleo ya Sekta ya Mifugo. 261. Mheshimiwa Spika, napenda pia kutambua na kuzishukuru jumuiya za kikanda ambazo ni Jumuiya ya Afrika Mashariki (EAC), Jumuiya ya Maendeleo ya Nchi za Kusini mwa Afrika (SADC) na Umoja wa Nchi za Ulaya (EU). Aidha nashukuru taasisi za Kifedha na Wadau wa Maendeleo ambao ni Benki ya Dunia (WB), Benki ya Maendeleo ya Afrika (AfDB), Shirika la Kimataifa la Ushirikiano la Jamhuri ya Korea (KOICA), Shirika la Kimataifa la Ushirikiano la Jamhuri ya Japan (JICA), Shirika la Misaada la Ireland (Irish Aid), Shirika la Misaada la Marekani (USAID), Idara ya Maendeleo ya Kimataifa ya Uingereza (DfID), Taasisi ya Rasilimali za Wanyama ya Umoja wa Afrika (AU-IBAR), Shirika la Afya ya Wanyama Duniani (OIE), Shirika la Maendeleo ya Uswisi (SDC), Shirika la Ushirikiano la Ujerumani (GIZ), United Nations University (UNU), Shirika la Maendeleo la Denmark (DANIDA), na Shirika la Kimataifa la Maendeleo la Sweden (SIDA); na mashirika ya FAO, WHO, IAEA, UNICEF, UNDP, UNIDO, SIDA, ILRI, CIAT, ASARECA na CCARDESA. Pia, natoa shukrani kwa Mifuko ya Kimataifa ya GEF na IFAD kwa michango yao katika kuendeleza Sekta za Mifugo na Uvuvi. 262. Mheshimiwa Spika, pia, napenda kushukuru Mashirika na Taasisi za hiari za Bill and Melinda Gates Foundation, World Wide Fund for Nature (WWF), Indian Ocean Commission (IOC), South West Indian Ocean Fisheries Commission (SWIOFC), Heifer Project Tanzania (HPT), Overseas Fisheries Cooperation Foundation of Japan (OFCF), Vetaid, Care International, OXFARM, Welcome Trust, World Vision, FARM Africa, Land O’ Lakes, Building Resources Across Communities (BRAC), World Society for Protection of Animals (WSPA), Global Alliance for Livestock and Veterinary Medicine (GALVmed), Institute of Social Studies (ISS), International Land Coalition (ILC), British Gas International, Sea Sense, Indian Ocean Tuna Commission (IOTC), International Whaling Commission (IWC), SmartFish, Marine Stewardship Council (MSC), Mashirika na Taasisi mbalimbali za humu nchini zinazojihusisha na uendelezaji wa Sekta za Mifugo na Uvuvi. 263. Mheshimiwa Spika, kwa namna ya pekee nimpongeze na kumshukuru sana Rais wa Jamhuri ya Muungano wa Tanzania, Mheshimiwa Samia Suluhu Hassan, kwa namna anavyoliongoza Taifa letu tangu alipokula kiapo tarehe 19 Machi, 2021 na anavyotusimamia katika kutekeleza majukumu ya Wizara ya Mifugo na Uvuvi. Nina imani kuwa ndani ya uongozi wake tutahakikisha kuwa Ilani ya Uchaguzi ya Chama cha Mapinduzi ya mwaka 2020 - 2025 na Mpango wa Tatu wa Maendeleo wa Taifa wa mwaka 2021/2022 – 2025/202 inatekelezwa kikamilifu hususan katika sekta za mifugo na uvuvi. 264. Mheshimiwa Spika, pia napenda kuchukua nafasi hii kuwapongeza wadau mbalimbali katika sekta za mifugo na uvuvi wafugaji na wavuvi hususan wanaozingatia Sheria katika utendaji wa kazi zao kote nchini kwa kutunza, kuzalisha na kulinda rasilimali za Taifa. Napenda kuwaahidi kwamba Wizara yangu itaendelea kusimamia na kuunga mkono juhudi za wafugaji, wavuvi, wasindikaji na wafanyabiashara wa bidhaa za mifugo na uvuvi. 265. Mheshimiwa Spika, naomba kurejea tena kutoa shukrani zangu za dhati kwa Mheshimiwa Abdallah Hamis Ulega, Mbunge wa Jimbo la Mkuranga, Naibu Waziri wa Mifugo na Uvuvi kwa ushauri wake katika kusimamia kazi za Wizara. Aidha, napenda pia nitoe shukrani zangu kwa Katibu Mkuu Mifugo, Prof. Elisante Ole Gabriel na Katibu Mkuu Uvuvi, Dkt. Rashid Adam Tamatamah, Wakurugenzi pamoja na Watendaji wote wa Wizara na Taasisi kwa kazi nzuri sana wanazofanya. 266. Mheshimiwa Spika, naomba kutoa shukrani zangu za dhati kwa wananchi wa Jimbo la Maswa Magharibi ambao muda wote wameendelea kuniunga mkono katika kutekeleza majukumu yangu ya jimbo na kitaifa, nataka niwahakikishie kuwa nipo tayari kuendelea kuwatumikia kwa juhudi, bidii, maarifa na ujasiri mkubwa ili kuleta mabadiliko ya kimaendeleo katika jimbo letu na nchi kwa ujumla. F. MUHTASARI WA MAOMBI YA FEDHA KWA MWAKA WA FEDHA 2021/2022 267. Mheshimiwa Spika, katika mwaka 2021/2022, Wizara inaomba Bunge lako Tukufu likubali kupitisha Makadirio ya Matumizi ya Wizara ya Mifugo na Uvuvi ya jumla ya shilingi 169,194,996,810.00 Kati ya fedha hizo, shilingi 47,844,949,810 kwa ajili ya Sekta ya Mifugo na shilingi 121,350,047,000 kwa ajili ya Sekta ya Uvuvi. Mchanganuo wa fedha zinazoombwa kwa kila Fungu ni kama ifuatavyo: - Fungu 99: Sekta ya Mifugo 268. Mheshimiwa Spika, Wizara inaomba kutumia jumla ya shilingi 47,844,949,810 kwa ajili ya kutekeleza majukumu ya Sekta ya Mifugo. Kati ya fedha hizo, shilingi 30,973,208,810 ni kwa ajili ya Matumizi ya Kawaida na Shilingi 16,871,741,000 ni kwa ajili ya kutekeleza Miradi ya Maendeleo. Mgawanyo wake ni kama ifuatavyo:- (i) Fedha za Matumizi ya Kawaida shilingi 30,973,208,810 * Mishahara shilingi 19,269,097,810 * Matumizi Mengineyo (OC) shilingi 11,704,111,000 (ii) Fedha za Matumizi ya Maendeleo shilingi 16,871,741,000 * Fedha za Ndani, shilingi 16,871,741,000; na * Fedha za Nje shilingi - Hakuna. Fungu 64: Sekta ya Uvuvi 269. Mheshimiwa Spika, katika mwaka 2021/2022 Wizara inaomba jumla ya shilingi 121,350,047,000 kwa ajili ya kutekeleza majukumu ya Sekta ya Uvuvi. Kati ya fedha hizo, shilingi 22,205,681,000 ni kwa ajili ya Matumizi ya Kawaida na Shilingi 99,144,366,000 ni kwa ajili ya kutekeleza Miradi ya Maendeleo. Mchanganuo wake ni kama ifuatavyo:- (i) Fedha za Matumizi ya Kawaida ni shilingi 22,205,681,000. * Mishahara ni Shilingi 11,575,270,000; na * Matumizi Mengineyo (OC) ni Shilingi 10,630,411,000.00. (ii) Fedha za Matumizi ya Maendeleo shilingi 99,144,366,000 * Fedha za Ndani: shilingi 62,550,000,000; na * Fedha za Nje : shilingi 36,594,366,000 270. Mheshimiwa Spika, naomba nitoe shukrani zangu za dhati kwako na kwa Waheshimiwa Wabunge kwa kunisikiliza. Hotuba hii pia inapatikana katika Tovuti ya Wizara: