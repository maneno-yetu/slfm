JAMHURI YA MUUNGANO WA TANZANIA BUNGE LA TANZANIA KAMATI YA BUNGE YA SHERIA NDOGO TAARIFA YA KAMATI YA KUDUMU YA BUNGE YA SHERIA NDOGO KUHUSU UCHAMBUZI WA SHERIA NDOGO ZILIZOWASILISHWA BUNGENI KWENYE MKUTANO WA TATU, TAREHE 09 APRILI, 2021 NA MKUTANO WA NNE, TAREHE 7 SEPTEMBA, 2021 PAMOJA NA KANUNI ZA UVUVI ZA MWAKA 2009 NOVEMBA, 2021 IKISIRI (ABSTRACT) Taarifa hii inahusu uchambuzi wa sheria ndogo zilizowasilishwa Bungeni kwenye Mkutano wa Tatu, tarehe 09 Aprili, 2021 na Mkutano wa Nne, tarehe 7 Septemba, 2021 pamoja na Kanuni za Uvuvi za mwaka 2009. Baada ya Waziri wa Nchi, Ofisi ya Waziri Mkuu, Sera, Bunge, Kazi, Ajira, Vijana na Watu wenye Ulemavu kuwasilisha mezani (Bungeni), Nakala za Matoleo yote ya Gazeti la Serikali pamoja na Nyongeza zake zilizochapishwa, Mheshimiwa Spika alizipeleka kwenye Kamati ya Kudumu ya Bunge ya Sheria Ndogo. Uwasilishaji huo ulifanyika kwa mujibu wa Kanuni ya 43 (2) ya Kanuni za Kudumu za Bunge, Toleo la Juni, 2020 (Kanuni za Bunge). Kwa kuzingatia masharti ya Kanuni ya 43 (8) ya Kanuni za Bunge ikisomwa kwa pamoja na Kifungu cha 11 cha Nyongeza ya Nane ya Kanuni za Bunge, Sheria ndogo hizo zilichambuliwa na Kamati ya Kudumu ya Bunge ya Sheria Ndogo. Kamati ilipokamilisha uchambuzi wake, Mheshimiwa Spika kwa mamlaka aliyopewa na Kifungu cha 11 (3) cha Nyongeza ya Nane ya Kanuni za Bunge, alielekeza Taarifa ya Kamati iwekwe kwenye Orodha ya Shughuli za Bunge za tarehe 10 Novemba, 2021 ili ijadiliwe na Bunge kwa utaratibu wa hoja za Kamati. Ili kuwezesha majadaliano ya hoja hii ya Kamati kuhusu uchambuzi wa sheria ndogo, Taarifa inayowasilishwa imegawanyika katika sehemu kuu nne. Sehemu ya kwanza inakumbusha madaraka ya kutunga sheria, dhana ya udhibiti wa sheria ndogo na namna shughuli ya uchambuzi ilivyofanyika. Katika sehemu hii msingi wa ukuu wa Bunge kutunga sheria unarejewa kwa kuzingatia Ibara ya 4 na 64 ya Katiba ya Jamhuri ya Muungano wa Tanzania. Aidha, sehemu hii inaonesha msingi wa Bunge kukabidhi kwa mtu yeyote au kwa idara yoyote ya Serikali kutunga sheria zote za nchi ambao ni Ibara ya 97 (5) ya Katiba. Imefafanuliwa kwamba utaratibu huu pia unatumika katika nchi mbalimbali duniani na hujumuisha desturi ya Bunge kusimamia utekelezaji wa madaraka hayo. Sehemu ya pili inaeleza matokeo ya uchambuzi kwa kuainisha dosari tano zilizobainika. Dosari hizo ni: kutozingatia misingi ya masharti ya Katiba, kukinzana na masharti ya Sheria mama na sheria nyingine za nchi, kutoendana na misingi bora ya uandishi wa sheria, kukosa uhalisia na makosa ya uandishi wa majedwali. Sehemu ya Tatu inatoa maoni ya Kamati katika dosari zote zilizobainika wakati wa uchambuzi wa sheria ndogo. Maoni yanayobainishwa yanaonesha kuwa kutozingatiwa kwa masharti ya Katiba ya Jamhuri ya Muungano wa Tanzania, 1977 kunaweza kusababisha, ukiukwaji wa misingi ya utawala bora, ukiukwaji wa upatikanaji wa haki mbalimbali zikiwemo haki za kisiasa, kiuchumi na kijamii. Aidha, imeelezwa kwa sheria ndogo kukinzana na masharti ya sheria mama zinakuwa kinyume na misingi ya utungaji wa sheria jambo ambalo ni vigumu kwa Bunge kulipuuza. Vile vile, kuna maoni kwamba kutozingatiwa kwa Misingi ya Uandishi bora wa Sheria ni ishara ya uwezekano wa utekelezaji wa sheria mama usio na tija. Kadhalika, sehemu hii imetoa mtazamo kwamba sheria yoyote isipotungwa kwa kuzingatia uhalisia wa mambo inaweza kutatiza utekelezaji wake. Maoni mengine ni juu ya kukosekana kwa Usahihi na ufasaha katika uandishi wa majedwali ya sheria ndogo inayohusika. Mtazamo wa Kamati umeonesha kuwa dosari ya aina hiyo inaweza kusababisha mkanganyiko wa maudhui ya sheria inayohusika. Sehemu ya Nne inatoa hoja kwa Bunge ili lipitishe maazimio kwa mambo yafuatayo:- Mamlaka iliyotunga sheria ndogo inayokinzana na masharti ya Katiba, ifanye marekebisho inavyostahili; Mamlaka zilizotunga sheria ndogo zenye kukinzana na masharti ya sheria mama na sheria nyingine za nchi, zirekebishe sheria ndogo hizo; Mamlaka zilizotunga sheria zinazokinzana na misingi ya uandishi bora wa sheria zirekebishe sheria ndogo hizo; Mamlaka zilizokabidhiwa madaraka ya kutunga sheria ndogo zilizobainika kuwa na dosari katika uandishi wa majedwali zifanye marekebisho; na Mamlaka zilizopewa madaraka ya kutunga sheria ndogo zilizobainika kuwa na dosari za kutoendana na uhalisia zifanye marekebisho. Sehemu ya tano inahitimisha kwa shukurani za dhati kwa mawaziri, Naibu mawaziri pamoja na wadau mbalimbali waliotoa ushirikiano kwa Kamati. Kadhalika, Wajumbe na Makatibu wa Kamati Ndugu Mkuta Masoli na Ndugu Stanslaus Kagisa, wamepewa shukurani mahsusi kwa kazi kubwa na nzuri waliyoifanya wakati wa uchambuzi. Wengine wanaotajwa katika shukurani ni watumishi wa Ofisi ya Bunge chini ya Uongozi wa Katibu wa Bunge, Ndugu Nenelwa J. Mwihambi,ndc kwa kuiwezesha Kamati kutekeleza majukumu yake na hatimaye kuwasilisha taarifa hii inayomalizia na kutoa hoja kwa ajili ya uamuzi wa Bunge. TAARIFA YA KAMATI YA KUDUMU YA BUNGE YA SHERIA NDOGO KUHUSU UCHAMBUZI WA SHERIA NDOGO ZILIZOWASILISHWA BUNGENI KWENYE MKUTANO WA TATU, TAREHE 09 APRILI, 2021 NA MKUTANO WA NNE, TAREHE 7 SEPTEMBA, 2021 PAMOJA NA KANUNI ZA UVUVI ZA 2009 SEHEMU YA KWANZA MAELEZO YA JUMLA Utangulizi Mheshimiwa Spika, kwa niaba ya Kamati ya Kudumu ya Bunge ya Sheria Ndogo, nakushukuru kwa kutoa idhini chini ya Kifungu cha 11 (3) cha Nyongeza ya Nane ya Kanuni za Kudumu za Bunge, Toleo la Juni 2020 ili Kamati iwasilishe Taarifa yake ya Pili ya Uchambuzi wa Sheria Ndogo zilizowasilishwa katika Mkutano wa Tatu na Mkutano wa Nne wa Bunge. Mheshimiwa Spika, fursa hii adhimu, inaiwezesha Kamati kulisaidia Bunge katika ufuatiliaji na udhibiti wa madaraka yake ya kutunga sheria yaliyokasimiwa kwa mamlaka mbalimbali serikalini. Naomba kulihakikishia Bunge lako tukufu kuwa Taarifa hii itavutia majadiliano kuhusu sheria ndogo zilizochambuliwa. Uhakika huo unatokana na mambo makuu matatu:-Jinsi hoja mbalimbali zinavyofafanuliwa katika taarifa hii; Namna iliyotumika kubainisha dosari na madhara yake; na Maoni ya Kamati kutokana na matokeo ya uchambuzi. Mheshimiwa Spika, kwa sababu hiyo, Kamati imeona umuhimu wa kuonesha mawanda (scope) ya maudhui (content) ya taarifa hii ili kuwezesha ufuatiliaji wenye ufanisi. Kwa madhumuni hayo, nitangulie kueleza kuwa taarifa hii imegawanyika katika sehemu nne kama ifuatavyo:- Sehemu ya kwanza ambayo ni ya utangulizi inatoa maelezo ya jumla kuhusu madaraka ya kutunga sheria, udhibiti wa sheria ndogo na namna Kamati ilivyofanya kazi; Sehemu ya pili ambayo ni maelezo kuhusu uchambuzi wa sheria ndogo zilizowasilishwa katika Mkutano wa Tatu na Mkutano wa Nne wa Bunge, inafafanua matokeo na dosari zilizobainika; Sehemu ya Tatu ambayo ni maoni na mapendekezo inaeleza mtazamo wa Kamati kuhusu hoja zilizobainika wakati wa uchambuzi; na Sehemu ya Nne inabainisha mapendekezo ya maazimio kuhusu dosari zilizojitokeza na kuhitimisha kwa kutoa hoja. Mheshimiwa Spika, muundo huo wa taarifa pamoja na uwasilishaji wake unalenga kufanikisha mjadala wa Bunge utakaowezesha uamuzi wenye manufaa kwa wananchi. Aidha, ili kuwezesha rejea kwa urahisi, Taarifa hii inasomwa kwa pamoja na Jedwali la Uchambuzi lililoambatishwa ambalo ni sehemu ya Taarifa hii na linaingia kwenye kumbukumbu za majadiliano ya Bunge (Taarifa Rasmi za Bunge). Jedwali hilo linabainisha dosari katika jumla ya sheria ndogo ishirini na tatu (23) ambazo ni sehemu ya sheria ndogo zilizowasilishwa katika Mkutano wa Tatu na Mkutano wa Nne wa Bunge pamoja na Kanuni za Uvuvi za mwaka 2009. Mheshimiwa Spika, pamoja na maelezo hayo, nilikumbushe Bunge hili kuwa ili taarifa hii iwezeshe tija iliyokusudiwa, kuna umuhimu wa kurejea maelezo kuhusu madaraka ya kutunga Sheria nchini, Udhibiti wa Kibunge wa sheria ndogo na Kamati inavyosaidia udhibiti wa sheria ndogo. Baada ya ufafanuzi huo ambao ni msingi mkuu wa majadiliano ya Bunge lako tukufu, Taarifa hii inabainisha matokeo ya uchambuzi ili kuonesha chimbuko la maoni ya Kamati na kubainisha hoja na mapendekezo juu ya uamuzi wa Bunge unaotarajiwa. Madaraka ya Kutunga Sheria Mheshimiwa Spika, madaraka ya kutunga sheria zote nchini yamewekwa chini ya mamlaka ya Bunge. Ibara ya 4 na 64 za Katiba ya Jamhuri ya Muungano wa Tanzania, 1977 (Kama ilivyofanyiwa Marekebisho mara kwa mara), imelipa Bunge la Jamhuri ya Muungano wa Tanzania mamlaka yote ya kutunga Sheria juu ya mambo yote ya Muungano na yasiyo ya Muungano yahusuyo Tanzania bara. Aidha, Ibara ya 97 ya Katiba imeweka utaratibu ambao unapaswa kuzingatiwa na Bunge katika kutekeleza madaraka yake ya kutunga Sheria. Mheshimiwa Spika, pamoja na mamlaka hayo ya Bunge, Ibara ya 97 (5) ya Katiba inaliruhusu Bunge kukasimu madaraka yake ya kutunga Sheria kwa mtu yeyote au idara yoyote ya Serikali. Utaratibu huo ni wa kawaida katika utungaji wa sheria. Miongoni mwa sababu za utaratibu huo ni umuhimu wa kuzingatia utaalamu mahsusi unaopatikana katika mamlaka mbalimbali za kiutendaji. Mheshimiwa Spika, kutokana na msingi huo , utaratibu huu ni halali na unafaa kwa mujibu wa Katiba ya Jamhuri ya Muungano wa Tanzania lakini unatumika kwa madhumuni maalumu tena kwa kuweka mipaka, ukomo au upeo kwa namna yenye udhibiti. Msimamo huu si wa Bunge la Tanzania pekee bali unakubalika na kutumika pia katika mabunge mengine duniani. Kwa kawaida Mabunge duniani yanahitaji kuhakikisha kuwa madaraka ya kutunga sheria yaliyokasimiwa kwa mamlaka nyingine yanatumika vizuri bila kuwa kero au kusababisha udhia kwa wananchi. Kuwezesha hilo, Mabunge duniani hutumia utaratibu unaozingatia mambo yafuatayo:- Madaraka ya kutunga sheria ndogo hukasimiwa kwa mamlaka yenye kuaminika na kukubalika kitaifa; Wigo na mipaka ya sheria ndogo inayoweza kutungwa katika utekelezaji wa Sheria Mama (Principal legislation) huwekwa bayana; Utekelezaji wa madaraka ya kutunga Sheria huelekezwa kuwahusisha wadau; Mchakato wa utungaji wa sheria ndogo na matumizi yake hutakiwa kuwezesha sheria ndogo inayohusika ijulikane kwa umma; na Kujulikana kwa mfumo, utaratibu na mamlaka inayowezesha marekebisho au zuio la kutumika kwa sheria ndogo iwapo kama itahitajika hivyo. Mheshimiwa Spika, jambo la kwanza hadi la tatu hufanyiwa kazi na Bunge kabla ya mamlaka inayohusika na utungaji wa sheria ndogo haijaanza utekelezaji wa mamlaka hayo. Jambo la nne na tano katika hayo, yanasisitiza msingi wa utaratibu unaotumiwa na Bunge la Tanzania kusimamia sheria ndogo nchini. Kwa mantiki hiyo, hoja inayojadiliwa katika kikao cha leo ni miongoni mwa hoja zinazohitaji ufuatiliaji, majadiliano na uamuzi unaozingatia hali halisi na maisha ya watu inavyostahili. Udhibiti wa Kibunge wa Sheria Ndogo Mheshimiwa Spika, Udhibiti wa Kibunge wa sheria ndogo (Parliamentary Control Over Subsidiary Legislation) ni utaratibu wa kawaida katika Mabunge ya nchi za Jumuiya ya Madola. Utaratibu huu unalenga kuliwezesha Bunge kujiridhisha kikamilifu iwapo utekelezaji wa madaraka ya kutunga sheria iliyoyakasimu kwa mamlaka nyingine umefanyika ilivyokusudiwa na Bunge lenyewe. Udhibiti huo, hufanyika kwa kulinganisha sheria ndogo na masharti ya sheria kuu (Sheria Mama) pamoja na misingi mingine iliyowekwa na Sheria zilizotungwa na Bunge. Tanzania ambayo ni miongoni mwa nchi za Jumuiya ya Madola, hutumia utaratibu wa udhibiti wa sheria ndogo kwa kuweka kwanza kifungu kwenye sheria mama kinachobainisha madaraka yanayokasimiwa katika sheria ndogo. Kifungu hicho kinaweza kuainisha sheria ndogo inayoweza kutungwa na mamlaka inayopewa madaraka ya kutunga sheria hiyo. Mheshimiwa Spika, mchakato huo wa utungaji na udhibiti wa sheria ndogo nchini Tanzania umefafanuliwa katika Sheria ya Tafsiri ya Sheria, Sura ya 1, (The Interpretation of Laws Act, Cap. 1). Kifungu cha 37 (1) na (2) cha Sheria hii kinataka sheria ndogo itangazwe kwenye Gazeti la Serikali kabla ya kuanza kutumika. Aidha, kifungu cha 38 (1) cha Sheria hiyo kimeweka sharti kwa sheria ndogo zinazotangazwa kwenye Gazeti la Serikali kuwasilishwa (kuwekwa mezani) Bungeni ndani ya siku sita za vikao vya Bunge vinavyofuata baada ya tarehe ya kuchapisha toleo la Gazeti lililotangaza Sheria Ndogo hizo. Masharti hayo yamewekewa utaratibu katika mchakato wa Kibunge kwa kufafanuliwa na Kanuni za Kudumu za Bunge. Mheshimiwa Spika, Kanuni ya 43 (2) ya Kanuni za Kudumu za Bunge, imeweka utaratibu wa sheria ndogo zilizotangazwa katika gazeti la serikali kuwasilishwa Bungeni. Baada ya sheria ndogo kuwekwa mezani, Kanuni ya 43 (8) ikisomwa kwa pamoja na Kifungu cha 11 cha Nyongeza ya Nane ya Kanuni za Kudumu za Bunge, inataka sheria ndogo hizo zijadiliwe na Kamati ya Bunge ya Sheria Ndogo. Katika Utaratibu huo, Kifungu cha 11 (2) cha Nyongeza ya Nane ya Kanuni za Bunge kinaelekeza kuwa, Kamati inapokamilisha kazi ya uchambuzi Mwenyekiti wa Kamati anapaswa kumjulisha Spika kwa maandishi. Mheshimiwa Spika, naomba kulijulisha Bunge lako tukufu kuwa masharti hayo ya Kanuni za Bunge yamezingatiwa ipasavyo na kukuwezesha kutumia mamlaka uliyopewa chini Kifungu cha 11 (3) cha Nyongeza ya Nane ya Kanuni za Bunge, kuagiza Taarifa hii iwekwe kwenye Orodha ya Shughuli za Leo. Katika hatua hii, niliombe Bunge lako Tukufu liipokee na kuijadili kwa kina Taarifa ninayoiwasilisha na hatimaye litoe uamuzi kwa maazimio yanayotokana na Uchambuzi wa sheria ndogo zilizowasilishwa wakati wa Mkutano wa Tatu wa Bunge, Mkutano wa Nne wa Bunge pamoja na Kanuni za Uvuvi za 2009. Majadiliano hayo yazingatie kuwa Kifungu cha 38 cha Sheria ya Tafsiri ya Sheria, kimebainisha uwezo wa Bunge kufanya marekebisho katika sheria ndogo au kuibadilisha sheria ndogo inayohusika. Mheshimiwa Spika, Mantiki ya kuijadili Taarifa hii ni utaratibu na utamaduni wa mabunge duniani kufanya sehemu kubwa ya kazi yake kwa kutumia Kamati zake. Kwa desturi za kibunge, Taarifa hii ni nyenzo ya msingi kwa Bunge lako tukufu kutekeleza wajibu wake wa kudhibiti sheria ndogo nchini. Katika kufanikisha wajibu huo wa Bunge, Kamati ya Bunge ya Sheria Ndogo inaweza kutumia namna kuu mbili ambazo ni:- Kuchambua sheria zilizowekwa Mezani; na Kuchambua sheria ndogo zinazoendelea kutumika. Mheshimiwa Spika, Taarifa hii inatoa matokeo ya Uchambuzi wa Sheria Ndogo zilizowekwa mezani wakati wa Mkutano wa Tatu wa Bunge, Mkutano wa Nne wa Bunge na pamoja na Kanuni za Uvuvi zilizotangazwa mwaka 2009 zinazoendelea kutumika. Utaratibu huu wa kutumika kwa Sheria Ndogo kabla ya kuchambuliwa na kujadiliwa na Bunge unaruhususiwa katika mfumo wa udhibiti wa sheria ndogo usio wa moja kwa moja (Indirect control) ambao Tanzania unaoufuata na kuutumia. Namna Kamati ilivyofanya Kazi Mheshimiwa Spika, ili kuzingatia ipasavyo masharti ya Kanuni ya 142 ya Kanuni za Kudumu za Bunge yanayoitaka Taarifa hii kubainisha njia na mbinu zilizotumika katika utekelezaji wa jukumu la kuchambua sheria ndogo, naomba kulijulisha Bunge hili kuwa Kamati ilitumia njia na mbinu kuu zifuatazo:- Kufanya uchambuzi wa awali ili kubaini sheria zinazohitaji kufanyiwa uchambuzi wa kina na mambo yatakayopaswa kuzingatiwa wakati wa uchambuzi huo; Kuwaalika wadau kwa mujibu wa masharti ya Kanuni ya 139 (9) ya Kanuni za Kudumu za Bunge ili kupata uhalisia wa mazingira ya utekelezaji wake; Kujadiliana na Mamlaka iliyotunga sheria ndogo inayohusika ili kupata muktadha wa utungaji na utekelezaji halisi; na Kufanya uchambuzi kwa kuhusianisha, kulinganisha, kuoanisha, kufananisha na kutofautisha matokeo ya uchambuzi wa awali, maoni ya wadau na majadiliano kati ya Kamati na mamlaka iliyotunga sheria ndogo inayohusika. Mheshimiwa Spika, njia na mbinu ya uchambuzi wa awali iliiwezesha Kamati kubaini sheria ndogo zenye dosari za aina tano zifuatazo:- kukiuka masharti ya Katiba ya Jamhuri ya Muungano wa Tanzania; kuwa kinyume na masharti ya Sheria inayotoa mamlaka ya kutunga sheria ndogo au sheria nyingine ya nchi; kutozingatia misingi bora ya uandishi wa Sheria (drafting principles); kutoendana na uhalisia wa mambo ikiwemo urahisi wa utekelezaji wake, hali ya uchumi wa walengwa na viwango vya adhabu na faini; na makosa ya uandishi katika Majedwali kwa mfano kutorejea Kanuni sahihi, kurejea Kanuni ambazo hazipo, kutorejea kabisa Kanuni na Maudhui ya Jedwali tofautiana na Vifungu vinavyoyaanzisha. Mheshimiwa Spika, usikilizaji wa maoni ya wadau (Public hearing) uliiwezesha Kamati kuzingatia masharti ya Kanuni za Bunge. Mbinu hiyo imejengwa katika msingi kwamba sheria ndogo ndizo zinazofafanua utekelezaji wa Sheria iliyotungwa na Bunge, hivyo zinawagusa moja kwa moja wadau na jamii nzima. Kwa sababu hiyo, bila ya kuwaalika wadau, isingelikuwa rahisi kujiridhisha ipasavyo na namna sheria ndogo inavyowezesha ustawi wa wananchi ambao ni lengo kuu la serikali kwa mujibu wa Ibara ya 8 (1) ya Katiba ya Jamhuri ya Muungano wa Tanzania. Katika hatua hii naomba kukiri kuwa wadau waliofika mbele ya Kamati wametoa ushirikiano wenye tija na kufanikisha utekelezaji wa majukumu uchambuzi wa Sheria Ndogo. Mheshimiwa Spika, vilevile Kamati ilikutana na kujadiliana mamlaka zilizotunga sheria ndogo zilizochambuliwa na Kamati. Majadiliano hayo yalilenga kupata ufafanuzi wa hoja zilizoibuliwa na Kamati. Naomba kulijulisha Bunge lako tukufu kuwa majadiliano na ushirikiano kutoka kwa mamlaka hizo yaliwezesha Kamati kufanya uchambuzi inavyostahili. Mheshimiwa Spika, baada ya maelezo hayo, sehemu inayofuata ya taarifa hii italiwezesha Bunge kujadili inavyopaswa na hatimaye kufanya uamuzi wenye tija na manufaa kwa wananchi na maisha yao. Nitumie fursa hii kulisihi Bunge lako tukufu liendelee na msisitizo wake wa kuona sheria ndogo haziwi kero kwa wananchi wala kikwazo cha ustawi na maendeleo yao. Msisitizo huu unatokana na sheria ndogo kugusa moja kwa moja shughuli za watanzania walio wengi zikiwemo:- Kilimo cha mazao ya biashara na chakula; Ufugaji na Uvuvi; Biashara za mama lishe na baba lishe;na (iv) Uchimbaji wa madini. Mheshimiwa Spika, kwa kuzingatia umuhimu wa shughuli hizo kwa uhai na maendeleo ya wananchi na taifa kwa ujumla, Bunge lina kila sababu ya kuwa na jicho kali katika sheria ndogo. Lengo ni kuondoa kero mbalimbali na hatimaye kuchochea maendeleo ya shughuli hizo kwa ustawi wa watu na taifa kwa ujumla. SEHEMU YA PILI UCHAMBUZI WA SHERIA NDOGO ZILIZOWASILISHWA PAMOJA NA KANUNI ZA UVUVI ZA MWAKA 2009 2.1 Ufafanuzi kuhusu Sheria zilizochambuliwa Mheshimiwa Spika, mnamo tarehe 9 Aprili, 2021 na tarehe 7 Septemba, 2021, Serikali iliwasilisha Mezani nakala za Magazeti ya Serikali na nyongeza zake zikiwemo jumla ya Sheria Ndogo Mia Nne Themanini na Saba (487). Mchanganuo wa sheria ndogo hizo ni kama ifuatavyo:- Sheria Ndogo za Halmashauri (By- Laws) – 16; Kanuni za Wizara (Regulations) – 28; Amri (Orders) – 219; Matangazo (Notices) – 203; Rules – 13; Matamko (Declaration) – 7; na (vii) Hati Rasmi (Instruments) – 1. Vigezo vilivyotumika katika uchambuzi Mheshimiwa Spika, jukumu la uchambuzi wa Sheria Ndogo liliongozwa na masharti ya Kifungu cha 11(1) cha Nyongeza ya Nane ya Kanuni za Bunge. Kifungu hicho kinaitaka Kamati kujiridhisha iwapo Sheria Ndogo zimekidhi na kuendana na maelekezo ya Katiba, Sheria Kuu ya Sheria Ndogo inayohusika pamoja na sheria nyingine za nchi. Katika kujiridhisha huko, wakati wa Uchambuzi Kamati ilitumia vigezo vitano kama ifuatavyo:- Uzingatiaji wa masharti ya Katiba ya Jamhuri ya Muungano wa Tanzania; Kutokinzana na masharti ya sheria inayotoa mamlaka ya kutungwa kwa sheria ndogo inayohusika; Uzingatiaji wa misingi bora ya uandishi wa sheria (drafting principles); Uhalisia wa mambo ikiwemo urahisi wa utekelezaji wake, hali ya uchumi wa walengwa na viwango vya adhabu na faini ulivyotiliwa maanani; na Usahihi na ufasaha wa uandishi wa majedwali ya sheria ndogo inayohusika. Mfano, kurejea kanuni kwa sahihi, kutorejea Kanuni ambazo hazipo, kurejea Kanuni inayohusika pamoja na maudhui ya Jedwali kuendana na vifungu vinavyoyaanzisha Jedwali. Hatua za Uchambuzi Mheshimiwa Spika, hatua za uchambuzi wa sheria ndogo unaoripotiwa leo, ziliiwezesha Kamati kujikita katika kubaini kama sheria zilizotungwa zimetokana na madaraka ya Bunge na iwapo madaraka hayo hayakutumika tofauti. Mchakato ulianza kwa kuingiza uchapishwaji wa sheria ndogo kwenye Kumbukumbu za Bunge. Nilikumbushe Bunge lako tukufu kuwa, tarehe 9 Aprili, 2021 na tarehe 7 Septemba, 2021 , kupitia utaratibu wa hati za kuwasilisha mezani, sheria ndogo hizi zikiwa sehemu ya nyongeza ya matoleo ya gazeti la serikali ziliwasilishwa mezani, Bungeni. Baadaye sheria ndogo hizo zilipelekwa kwenye Kamati ya Sheria Ndogo ambapo uchambuzi wake ulianza. Mheshimiwa Spika, naomba kulitaarifu Bunge kuwa matokeo ya utekelezaji wa shughuli hizo yameisaidia Kamati kuja na taarifa hii itakayoliwezesha Bunge kuamua inavyostahili. Matokeo ya Uchambuzi Mheshimiwa Spika, matokeo ya uchambuzi yanabainisha jumla ya dosari sabini (70) zinazoripotiwa katika taarifa hii. Kwa urahisi wa kufuatilia dosari hizo, Taarifa hii imeambatisha Jedwali la Uchambuzi kwa rejea wakati wa mjadala na uamuzi. Naomba Jedwali hilo liingie kwenye Kumbukumbu za Taarifa Rasmi za Bunge na hasa kuhusu kuweka mtiririko mzuri wa mchakato wa udhibiti wa Sheria Ndogo zilizochambuliwa. Mheshimiwa Spika, kwa ujumla, mchanganuo wa dosari hizo unaonesha kuwa: Sheria Ndogo moja (1) imebainika kuwa na dosari ya kutozingatia masharti ya Katiba ya Jamhuri ya Muungano wa Tanzania; Jumla ya sheria ndogo Sita (6) zimebainika kuwa na dosari ya kukinzana na masharti ya sheria inayotoa mamlaka ya kutungwa kwa sheria ndogo inayohusika na sheria nyingine za nchi; Sheria ndogo kumi na nane (18) zimebainika kuwa na dosari ya kutoendana na misingi bora ya uandishi wa sheria (drafting principles) Sheria Ndogo Nane (8) zimebainika kuwa na dosari za kuweka masharti yasiyo na uhalisia hivyo, kutokuwa na urahisi wa utekelezaji wake; na Jumla ya sheria ndogo Tisa (9) zimekutwa na dosari ya uandishi wa majedwali ya sheria ndogo inayohusika jambo linaloathiri utekelezaji wake. Mheshimiwa Spika, katika mchanganuo huo baadhi ya Sheria Ndogo zinajumuishwa katika aina zaidi ya moja ya dosari. Kwasababu hiyo jumla ya idadi ya Sheria Ndogo inaweza isifikiwe kwa kujumlisha idadi katika mchanganuo huo. Dosari ya kutozingatia masharti ya Katiba Mheshimiwa Spika, nchini Tanzania, Katiba ina ukuu wa sheria za nchi na kazi zake kuu na za msingi ni pamoja na kugawa madaraka kati ya dola na jamii pamoja na mgawanyo wa madaraka miongoni mwa mihimili ya serikali. Kwa sabbu hiyo, sheria zote za nchi ni zao la mgawanyo wa madaraka uliowekwa na Katiba. Kutokana na ukuu wa Katiba, Bunge haliwezi na haliruhusiwi kutunga sheria au kuweka masharti ya sheria yanayokinzana na Katiba. Hali kadhalika, Bunge halina uwezo wa kuruhusu mamlaka nyingine kutunga sheria ndogo yenye masharti yanayokiuka masharti ya Katiba ya Jamhuri ya Muungano wa Tanzania. Mheshimiwa Spika, matokeo ya uchambuzi wa sheria ndogo ubnaoripotiwa leo, yanadhihirisha sheria ndogo moja (1) yenye dosari ya kukinzana na masharti ya Katiba. Sheria hiyo ni Sheria Ndogo za Kudhibiti Ombaomba ya Halmashauri ya Wilaya ya Chunya, 2021 (GN. NA. 287/19 Machi, 2021) zilizotungwa chini ya Sheria ya Serikali za Mitaa (Mamlaka za Wilaya) (Sura 287). Mheshimiwa Spika, Kifungu cha 2 kinatafsiri neno “ombaomba” kuwa ni mtu yeyote, mwenye ulemavu au asiye na ulemavu anayeishi kwa kutegemea kuombaomba chakula au fedha au vitu vingine kutoka kwa mtu mwingine kwenye Mitaa na maeneo ya wazi yaliyoko ndani ya eneo la Halmashauri. Tafsiri inaainisha watu katika makundi kulingana na ulemavu au kutokuwa na ulemavu. Tafsiri hii inaweza kutoa mtazamo wa kibaguzi kwa kundi la watu wenye ulemavu kuonekana ni watu wenye hadhi ya ombaomba jambo ambalo si halisia. Mheshimiwa Spika, Ibara ya 12 (1) na (2) ya Katiba inasomeka: “Binadamu wote huzaliwa huru, na wote ni sawa.” “Kila mtu anastahili heshima ya kutambuliwa na kuthaminiwa utu wake.” Mheshimiwa Spika, aidha, Ibara ya 13(2) ya Katiba ya Jamhuri ya Muungano wa Tanzania pia imeweka marufuku kuweka aina yoyote ya ubaguzi katika sheria yeyote. Ibara hiyo inasomeka kama ifuatavyo: “Ni marufuku kwa sheria yoyote iliyotungwa na mamlaka yoyote katika Jamhuri ya Muungano kuweka sharti lolote ambalo ni la ubaguzi ama wa dhahiri au kwa taathira yake.” Mheshimiwa Spika, Kwa shauku hiyo, Bunge lako tukufu halitarajiwi kupuuza matumizi ya kifungu cha sheria ndogo kinachoonesha hali ya kubagua kundi la watu wenye ulemavu kwasababu jambo ambalo limekatazwa kwenye Katiba. Kukinzana na masharti ya Mama na sheria nyingine za nchi Mheshimiwa Spika, Bunge linaporuhusu mamlaka inayohusika kutunga sheria ndogo, hufanya hivyo kwa madhumuni maalumu yanayoendana na lengo kuu la Sheria Mama na Sheria nyingine za nchi. Kwa sababu hiyo, sheria ndogo yoyote inayotungwa inapaswa kuendana pia na masharti yaliowekwa na Sheria nyingine za nchi. Hata hivyo, uchambuzi umeonesha kuwa baadhi ya sheria zilizochambuliwa zilikuwa na maudhui yanayotofautiana na masharti ya Sheria Mama au Sheria Nyingine za Nchi. Jumla ya sheria ndogo Sita (6) zilibainika kuwa na dosari ya kukinzana Mama na Sheria nyingine za nchi. Mheshimiwa Spika, mfano wa sheria ndogo hizo ni The Environmental Management (Registration and Practice of Environmental Experts) Regulations, 2021 (GN. NA. 267/19, Machi 2021) ambazo zimetungwa chini Sheria ya The Environmental Management Act, (Sura 191). Uchambuzi umebainisha kuwa, Kanuni ya 32(1) imeweka masharti yanayostahili, yanayomkataza mtumishi wa umma aliyesajiliwa kama mtaalamu wa mazingira kufanya tathmini ya mazingira katika miradi iliyo chini ya taasisi yake ili kuepuka mgongano wa maslahi. Hata hivyo, uchambuzi wa Kamati umebaini, katazo lililowekwa na Kanuni ya 32(1), linaondolewa na Kanuni ya 32 (2) ambayo inamruhusu Ofisa wa umma aliyesajiliwa kama mwanataluuma wa mazingira kufanya shughuli za tathmini za mazingira zinazohusu taasisi yake. Ruhusu hii inaondoa mantiki ya katazo lililowekwa katika Kanuni ya 32(1) kuhusu mgongano wa maslahi Mheshimiwa Spika, utaratibu unaowekwa na Kanuni ya 32(2) ni kinyume na misingi ya kudhibiti mgongano wa maslahi kwa mujibu wa ya Kanuni za Maadili ya Watumishi wa Umma. Mheshimiwa Spika, ikiwa Bunge lako tukufu litaruhusu utaratibu unaowekwa na Kanuni hiyo, basi litakuwa linabariki uvunjaji wa misingi ya mgongano wa maslahi hali ambayo inaweza kuathiri uwajibikaji kwa maafisa wa serikali walioshiriki katika kufanya tathmini ya athari za mazingira kwa miradi inayotokana na taasisi zao. Mheshimiwa Spika, vilevile dosari ya kukinzana na matakwa ya sheria nyingine za nchi imebainika katika Kanuni za The Environmental Management (Hazardous Waste Control and Management) Regulations, 2021 (GN. NA. 389/14, Mei 2021) ambazo zimetungwa chini ya Sheria ya Mazingira (The Environmental Management Act). Kanuni ya 2 imetafsiri maneno “hazardous substance” kwa kuongeza maneno “liquid” na “solid” ambayo hayamo katika tafsiri iliyotolewa na Kifungu cha 3 cha sheria mama. Aidha Kanuni hiyo imetumia neno gaseous badala ya neno gas lililotumika katika sheria mama. Mheshimiwa Spika, matumizi ya tofauti maneno na ilivyotafsiriwa katika sheria iliyotungwa na Bunge yanaweza kufifisha kusudio la sheria mama. Aidha, uandishi wa namna hii ni kinyume na masharti kifungu cha 39 cha Sheria ya Tafsiri kinachotaka kuwa maneno yanayotumika katika sheria ndogo kuwa na maana sawa na maneno yaliyotumika katika sheria mama. Kutoendana na Misingi Bora ya Uandishi wa Sheria Mheshimiwa Spika, Sheria zinazotungwa na Bunge huzingatia misingi bora ya uandishi wa sheria. Hivyo, kipimo cha kuangalia uandishi bora wa sheria kilizingatiwa wakati wa uchambuzi wa Sheria Ndogo. Matokeo ya uchambuzi yameonesha jumla ya Sheria Ndogo kumi na nane (18) zina dosari kuhusu misingi ya uandishi wa sheria. Mfano ni katika Sheria Ndogo Sheria Ndogo za Ada na Ushuru za Halmashauri ya Wilaya ya Bumbuli, 2021 (GN. NA. 275/19 Machi, 2021) zilizotungwa chini ya Sheria ya Fedha ya Serikali za Mitaa (Sura 290). Mheshimiwa Spika, dosari ya uandishi katika sheria ndogo hizo inahusu kipengele cha 12 cha Jedwali la 6 kinachoorodhesha aina ya vitu vinavyopaswa kutozwa ushuru. Idadi ya aina za vitu inatofautina na idadi ya viwango vya ushuru. Idadi ya aina za vitu vinavyopaswa kutozwa ushuru ni saba (7) lakini viwango vya ushuru vilivyoainishwa kwa vitu hivyo ni vinane (8). Mheshimiwa Spika, tofauti hiyo inakanganya tafsiri ya sheria ndogo hiyo katika matumizi kwakuwa tofauti hiyo inaweza kuwa imesababishwa na kusahaulika kwa kitu kinachotozwa ushuru au kuongezeka kwa viwango vya ushuru visivyotakiwa. Mheshimiwa Spika, uandishi huo unaweza kuathiri chanzo cha mapato ya Halmashauri kinyume na kusudio la sheria hii. Vilevile inaweza kusababisha utozaji usiotabirika unaotokana na kukosekana kwa muongozo dhahiri. Hali hiyo inaweza kuzaa kero kwa wananchi wa Bumbuli iwapo haitarekebishwa. Mheshimiwa Spika, kwa namna yoyote ile Bunge lako tukufu halipaswi na kamwe haliwezi kuona mazalio ya kero kwa wananchi wa Bumbuli au kwingineko nchini pasipo kuchukua hatua muhimu kuondoa kero hizo. Kukosa Uhalisia Mheshimiwa Spika, Utungaji bora wa Sheria pamoja na mambo mengine hujielekeza pia katika kupima uhalisia wakati utekelezaji, ikiwemo hali halisi na mazingira ya watumiaji na walengwa wa sheria inayohusika. Kamati imebaini jumla ya sheria ndogo nane (8) zina vifungu visivyo na uhalisia katika utekelezaji wake. Mfano wa Sheria Ndogo zenye vifungu vya aina hiyo ni Kanuni za Uvuvi, 2009 zilizotungwa chini ya (Sheria ya Uvuvi, 2003). Mheshimiwa Spika, Kanuni ya 13 (22) ya Kanuni hizo, inaweka masharti kwa mtu anayetaka kuomba kuuza nje ya nchi au kuingiza bidhaa za samaki zitokanazo na uvuvi kujaza fomu ya maombi itakayokuwa na viambatisho vilivyotajwa katika kanuni hiyo. Viambatisho hivyo ni: Cheti cha Usajili (Certificate of registration); Kidokezo cha Msajili kuhusu ufafanuzi wa Kampuni (Extract from Registrar); Cheti cha Ukamilifu wa Kampuni (Certificate of Incorporation); Katiba na Hati ya Kanuni za Kampuni (Memorandum and Articles of Associations); Uthibitisho wa Uraia (Proof of Citizenship); Namba ya Utambulisho wa Mlipa Kodi (Tax Identification Number (TIN)); na Cheti cha Uthibitisho wa Kutodaiwa Kodi (Tax Clearance Certificate). Mheshimiwa Spika, masharti ya kuwasilisha nyaraka zilizotajwa yanakosa uhalisia katika utekelezaji wake kwa waombaji ambao si wamiliki wa kampuni. Kwa hali ya kawaida, mtu ambaye si Kampuni hawezi kuwa na viambatisho vitatu kati ya vilivyotajwa. Viambatisho hivyo ni Cheti cha Ukamilifu wa Kampuni (Certificate of Incorporation) na Katiba na Hati ya Kanuni za Kampuni (Memorandum and Articles of Associations) ambavyo ni mahsusi kwa kampuni na si mtu binafsi. Mheshimiwa Spika, ni dhahiri kwamba, sharti la kumtaka mtu binafsi kuwasilisha nyaraka hizo linakwamisha ushiriki wa watu binafsi katika shughuli za usafirishaji wa samaki na mazao ya samaki nje ya nchi kutokana na kutokuweza kukidhi masharti hayo. Mheshimiwa Spika, Bunge linapotunga Sheria na kuruhusu mamlaka nyingine itunge sheria ndogo, linatarajia mamlaka inayohusika itafanya hivyo kwa namna yenye maana kwa jamii. Kamwe, Bunge ambalo ni chombo cha uwakilishi wa wananchi haliwezi kuachia mamlaka zilizoruhusiwa na sheria ya Bunge zitunge sheria ndogo zisizoakisi shabaha na madhumuni ya sheria mama. Mheshimiwa Spika, mfano mwingine wa sheria ndogo zilizobainika kuwa na vifungu visivyo na uhalisia ni Sheria Ndogo ya Ada na Ushuru za Halmashauri ya Wilaya ya Bumbuli, 2021 (GN. NA. 275/19 Machi, 2021) ambazo pia zimetungwa chini ya Sheria ya Fedha ya Serikali za Mitaa (Sura 290). Mheshimiwa Spika, Kifungu cha 9(8) kinaweka wajibu kwa mnunuzi yeyote kutoa taarifa sahihi ya mazao aliyonunua na kuonesha risiti aliyolipia ushuru pamoja na kibali cha kununulia mazao kwa Afisa Mwidhiniwa mara atakapotakiwa kufanya hivyo. Maneno “Mnunuzi yeyote” yanayotumika katika Kifungu cha 9(8) hayajatafsiriwa kuonesha ni mnunuzi wa kiwango gani cha mazao anayeguswa. Mheshimiwa Spika, iwapo maneno “mnunuzi yeyote” yatatafsiriwa kama yalivyo katika sheria ndogo hizi, yanaweza kusababisha kero kubwa kwa wananchi. Kero hiyo inaweza kuwa kubwa kwa wananchi wanaonunua mazao kwa matumizi ya nyumbani, kwa kulazimika kuonesha risiti za ununuzi wa mazao. Mheshimiwa Spika, Bunge haliwezi kutunga sheria isiyoendana na busara ya kawaida. Aidha, Bunge haliwezi kutunga sheria inayokasimu utungaji wa kanuni kwa kiwango cha kukinzana au kukosa uhalisia katika utekelezaji wake. Hivyo haliwezi kuruhusu mamlaka iliyoruhusiwa kutunga Sheria Ndogo ifanye hivyo kwa kukinzana na uhalisia. Mheshimiwa Spika, mfano mwingine wa sheria ndogo zilizobainika kuwa na vifungu visivyo na uhalisia ni Kanuni zizazoitwa The Wildlife Conservation (Wildlife and Forest Conservation Service) Regulations, 2021 (GN. NA. 589/9 Julai, 2021) ambazo zimetungwa chini ya The Wildlife Conservation Act. Mheshimiwa Spika, Kamati ilibaini kuwa Kanuni ya 24 inaweka masharti ambayo utekelezaji wake unaweza kuwa na changamoto. Kanuni hiyo inaweka sharti linalomkataza mtu anayetekeleza majukumu yaliyo chini ya Kanuni hizi asijihusishe na ajira nyingine ya aina yeyote ambayo inamuingizia kipato. Mheshimiwa Spika, masharti yaliyowekwa na Kanuni hiyo hayaoneshi mantiki ya zuio hilo au mgogano unaoweza kusababishwa na askari muhifadhi kuwa katika ajira nyingine inayomuingizia kipato. Kwa msingi huo, masharti hayo yanazuia pia mhusika kuwa katika ajira binafsi ambazo hazihusiani majukumu ambayo yanasimamiwa na Kanuni hizi. Mheshimiwa Spika, Bunge haliwezi kuona sheria ndogo zinaweka masharti ambayo hayaendani na lengo la sheria iliyotungwa na Bunge ambayo kimsingi imelenga kulinda maliasili za nchi na si kuathiri maisha binafsi ya wahusika wanaotekeleza sheria za uhifadhi wa maliasili nchini. Makosa ya Uandishi wa Majedwali ya Sheria Ndogo Mheshimiwa Spika, uandishi fasaha wa majedwali husaidia kutoa maelezo na ufafanuzi wa kina wa kifungu au kanuni inayohusika. Majedwali katika sheria au sheria ndogo yatakuwa na maana iwapo yatawekwa kwa namna inayorejea kwa usahihi kifungu au kanuni wezeshi (enabling provision). Inapotokea Majedwali ya sheria yana dosari ya kutorejea Kanuni sahihi, kurejea Kanuni ambazo hazipo, kutorejea kabisa Kanuni au Maudhui ya Jedwali kutofautiana na kifungu wezeshi au vifungu vingine vya sheria au sheria ndogo inayohusika, inaathiri mantiki, madhumuni na maudhui ya jumla ya sheria. Mheshimiwa Spika, matokeo ya uchambuzi wa Kamati yameonesha kuwa jumla ya sheria ndogo tisa (9) zimekuwa na dosari kuhusu uandishi wa majedwali. Mfano wa dosari hizo unaonekana katika sheria ndogo ya The Civil Aviation (Training Centre) and Management and Operations, Rules (GN. NA. 179/5 Februari, 2021) iliyotungwa chini Sheria ya The Civil Aviation Act, (Sura 80). Jedwali la Kanuni hizi linaoneshwa kuwa limeanzishwa chini ya Kanuni ya 9(3) ambayo haipo. Kosa hilo la uandishi linaning’iniza Jedwali katika mtiririko wa uandishi na kuharibu azma ya ufafanuzi uliokusudiwa. Mheshimiwa Spika, dosari ya kutorejea vifungu sahihi sio tu inaondoa maana ya masharti ya Kifungu cha 25 (2) cha Sheria ya Tafsiri ya Sheria ambacho kinatambua Majedwali kuwa ni sehemu ya sheria, bali pia inaleta changamoto katika usomaji mzuri wa sheria inayohusika na wakati mwingine kusababisha mkanganyiko. Mheshimiwa Spika, mfano wa pili wa dosari za uandishi wa majedwali unadhihirika katika Kanuni za Uvuvi, 2009 ambazo zimetungwa chini ya Sheria ya Uvuvi, 2009. Fomu Na. 13 (a) katika Jedwali la Kwanza inayohusu maombi ya kuharibu mazao ya uvuvi yaliyokamatwa, imekosea rejea kwa kutaja kuanzishwa chini ya Kanuni ya 50(4), hata hivyo maudhui ya kanuni hiyo yanahusu fomu ya kufifilisha kosa (compounding of offence) na utekelezaji wa masharti (Compliance Form). Mheshimiwa Spika, kwa kuwa Majedwali katika sheria hulenga kutoa ufafanuzi zaidi wa maudhui yaliyo katika vifungu, kutokuandika majedwali kwa ufasaha kunasababisha mkanganyiko katika sheria na hivyo kuathiri malengo yaliyokusudiwa. Mheshimiwa Spika, Bunge hili tukufu halitakuwa tayari kuruhusu mamlaka zinazokabidhiwa uwezo wa kutunga sheria ndogo, zitumie uwezo huo kwa namna isiyowezesha lengo na madhumuni ya sheria mama. Kwa msingi huo, Bunge halitaacha kuzisisitiza mamlaka zilizokabidhiwa madaraka ya kutunga kanuni au sheria ndogo nyingine kuzingatia uandishi bora wa Majedwali katika sheria. SEHEMU YA TATU MAONI Maelezo Mheshimiwa Spika, maelezo niliyoyatoa katika sehemu za taarifa zilizotangulia, yanadhihirisha kuwa sheria ndogo hutungwa mara kwa mara kulingana na mahitaji yanayojitokeza. Hali hiyo inaonesha umuhimu wa utaratibu madhubuti wa kuhifadhi na kulinda heshima ya mamlaka ya kutunga sheria nchini. Bunge ambalo ni chombo kikuu cha utungaji wa sheria linaendelea kuwa na wajibu wa kuangalia utekelezaji wa madaraka ya kutunga sheria. Mheshimiwa Spika, kwa kuwa Bunge hufanya kazi kwa kutumia Kamati zake, Kamati ya Kudumu ya Bunge ya Sheria Ndogo yenye jukumu la kuchambua sheria ndogo, imetekeleza majukumu yake na kuonesha matokeo ya uchambuzi kama ilivyofafanuliwa. Katika sehemu hii, naomba kubainisha mtazamo wa jumla wa Kamati kuhusu aina tano za dosari zilizobainishwa katika Taarifa hii kwa namna ya maoni ya Kamati yanayotokana na uchambuzi. Maoni ya Kamati Mheshimiwa Spika, kutokana na matokeo ya uchambuzi, Kamati inabainisha maoni katika maeneo makuu matano kama ifuatavyo:- Kutozingatiwa kwa masharti ya Katiba ya Jamhuri ya Muungano wa Tanzania, 1977 Mheshimiwa Spika, kutozingatiwa kwa misingi inayowekwa na Katiba ya Jamhuri ya Muungano wa Tanzania katika uandishi wa sheria ndogo ni jambo linaloweza kusababisha mifumo, taasisi na mwelekeo wa jamii kutoendana na misingi ya Katiba. Hali hiyo, ni kinyume na masharti ya Katiba ambayo ndilo chimbuko la sheria zote za nchi. Ikiwa hivyo, inaweza kusababisha, ukiukwaji wa misingi ya utawala bora, ukiukwaji wa upatikanaji wa haki mbalimbali zikiwemo haki za kisiasa, kiuchumi na kijamii. Kukinzana na masharti ya sheria mama Mheshimiwa Spika, dosari ya sheria ndogo kukinzana na sheria mama inaathiri tija ya utekelezaji wa Sheria. Dosari hiyo ikiendelea, masharti yaliyowekwa kwenye sheria mama kwa lengo la kuiwezesha mamlaka inayohusika kutunga sheria ndogo yatakosa maana. Hali hiyo ni kinyume na misingi ya utungaji wa sheria na Bunge haliwezi kupuuza au kuruhusu kupuuza misingi hiyo. Kutozingatiwa kwa Misingi ya Uandishi bora wa Sheria Mheshimiwa Spika, kwa kuzingatia umuhimu wa sheria zote kuendana na misingi ya uandishi bora wa sheria, dosari za sheria ndogo kutoendana na utaratibu bora wa uandishi wa sheria, si jambo la kuachwa katika sheria ndogo. Dosari hizo zinaweza kuashiria utekelezaji wa sheria mama usio na tija. Bunge halipaswi kuruhusu dosari za aina hiyo ziendelee kuwepo katika sheria ndogo. Sheria ndogo kukosa uhalisia Mheshimiwa Spika, Sheria ndogo zinapokuwa na maudhui yasiyozingatia hali ya uchumi wa walengwa au urahisi wa utekelezaji wake, inakosa uhalisia. Ni ukweli kuwa sheria yoyote isipotungwa kwa kuzingatia uhalisia wa mambo inaweza kutatiza utekelezaji wake. Bunge linapaswa kujiridhisha na kuhakikisha kuwa, dosari za sheria ndogo za kutoendana na uhalisia zinarekebishwa. Kukosekana kwa Usahihi na ufasaha katika uandishi wa majedwali ya sheria ndogo inayohusika Mheshimiwa Spika, matumizi ya majedwali katika uandishi wa sheria ndogo ni jambo la kuzingatiwa katika uchambuzi wa sheria. Dosari ya kukosekana kwa usahihi na ufasaha katika uandishi wa majedwali ya sheria ndogo inayohusika inaweza kusababisha mkanganyiko wa maudhui ya sheria inayohusika. Bunge linapaswa kusisitiza usahihi na ufasaha wa uandishi wa majedwali ili kuwezesha ukamilifu wa sheria. SEHEMU YA NNE HOJA NA MAPENDEKEZO Maelezo Mheshimiwa Spika, sasa naliomba Bunge lako tukufu lizingatie maelezo ya jumla niliyoyatoa, ufafanuzi wa matokeo ya uchambuzi na maoni ya Kamati ili lijadili na kutoa uamuzi wa hoja ya Kamati ya Kudumu ya Bunge ya Sheria Ndogo. Hoja hii inahusu eneo muhimu la utekelezaji wa sheria ambalo lisipoangaliwa kwa umakini linaweza kuwa mazalia ya kero, bughudha na manung’uniko katika jamii. Hoja Mheshimiwa Spika, sasa naomba kutoa hoja ili Bunge lako liazimie kama ifuatavyo:- Kutozingatiwa kwa masharti ya Katiba ya Jamhuri ya Muungano wa Tanzania, 1977 KWA KUWA, baadhi ya sheria ndogo zilizochambuliwa zimebainika kuwa na masharti yanayokiuka Katiba ya Jamhuri ya Muungano wa Tanzania, jambo lisiloweza kukubaliwa na Bunge, NA KWA KUWA, Kutofanya marekebisho katika sheria ndogo hizo kunaweza kusababisha ukiukwaji wa misingi ya utawala bora, kukosekana kwa haki mbalimbali zikiwemo za kisiasa, kiuchumi na kijamii, KWA HIYO BASI, Bunge linaazimia kwamba, Mamlaka iliyotunga sheria ndogo inayokinzana na masharti ya Katiba, ifanye marekebisho inavyostahili. Kukinzana na masharti ya sheria inayotoa mamlaka ya kutungwa kwa sheria ndogo au sheria nyingine za nchi. KWA KUWA, baadhi ya sheria ndogo zimebainika kuwa na vifungu vinavyokinzana na masharti ya Sheria Mama na Sheria nyingine za nchi, jambo linaloweza kuathiri tija ya utekelezaji wa Sheria mama inayohusika, NA KWA KUWA, sheria ndogo inayokinzana na sheria mama au sheria nyingine za nchi, haiendani na masharti ya sheria ya tafsiri ya sheria, hali inayoisababisha kuwa batili kwa mujibu wa Kifungu cha 36 cha Sheria ya Tafsiri ya Sheria Sura ya 1, KWA HIYO BASI, Bunge linaazimia kwamba, mamlaka zilizotunga sheria ndogo zenye kukinzana na masharti ya sheria mama na sheria nyingine za nchi, zirekebishe sheria ndogo hizo. Kutozingatia Misingi ya Uandishi Bora wa Sheria KWA KUWA, uchambuzi umebainisha sheria ndogo ambazo hazikuzingatia misingi ya uandishi bora wa sheria, NA KWA KUWA, kutozingatiwa kwa misingi ya uandishi kunasababisha tatizo la sheria kutoeleweka kwa urahisi na kutotabirika, hali inayoathiri tija ya utungaji wa sheria, KWA HIYO BASI, Bunge linaazimia kwamba, mamlaka zilizokabidhiwa madaraka ya kutunga sheria ndogo hizo zifanye marekebisho. Dosari ya Uandishi wa Majedwali KWA KUWA, imebainika baadhi ya Sheria Ndogo zina dosari katika uandishi wa majedwali, ilihali Kifungu cha 25 (2) cha Sheria ya Tafsiri ya Sheria kinatambua majedwali kuwa sehemu ya Sheria, NA KWA KUWA, dosari hizo zinaathiri ukamilifu na kutatiza utekelezaji sheria inayohusika, KWA HIYO BASI, Bunge linaazimia kwamba, mamlaka zilizokabidhiwa madaraka ya kutunga sheria ndogo zilizobainika kuwa na dosari katika uandishi wa majedwali zifanye marekebisho. Masharti yasiyo na uhalisia KWA KUWA, zipo baadhi ya sheria ndogo zenye masharti yanayokinzana na uhalisia, NA KWA KUWA, masharti hayo yanaweza kuathiri utekelezaji na tija iliyokusudiwa, KWA HIYO BASI, Bunge linaazimia kwamba, mamlaka zilizopewa madaraka ya kutunga sheria ndogo zilizobainika kuwa na dosari za kutoendana na uhalisia zifanye marekebisho. MWISHO HITIMISHO Shukrani Mheshimiwa Spika, napenda kutumia fursa hii kutoa shukrani zangu za dhati kwako binafsi na Bunge lako tukufu kwa kuweka utaratibu wa taarifa ya Kamati ya Sheria Ndogo kuwasilishwa katika Bunge lako tukufu. Ni matumaini yangu kwamba, utaratibu huu utakuwa endelevu na umuhimu wa Kamati hii katika maendeleo ya nchi yetu utaonekana kwa kuwa kwa kiasi kikubwa sheria ndogo ndizo zinagusa maisha ya kila siku ya wananchi wengi. Mheshimiwa Spika, kipekee kabisa naomba nimshukuru Mhe. Jenista Mhagama (MB) – Waziri wa Nchi, Ofisi ya Waziri Mkuu (Sera, Uratibu, Bunge, Kazi, Vijana, Ajira na Wenye Ulemavu) kwa kuendelea kuweka uratibu mzuri wa kuwasilisha Mezani Magazeti ya Serikali pamoja na viambatisho vyake (Sheria Ndogo) kwa wakati, pia uratibu mzuri wa uwasilishaji wa Jedwali la Uchambuzi kwa Wizara husika ambazo sheria ndogo zake zimebainika kuwa na dosari. Hali hii kwa muda wote imekuwa ikiiwezesha Kamati kutekeleza majukumu yake kwa ufanisi mkubwa. Aidha, niwashukuru Mawaziri, Naibu Mawaziri na Watendaji wa Wizara kwa kufika mbele ya Kamati na kujibu hoja zilizoibuliwa na Wajumbe wa Kamati na pia kwa kuanza hatua za utekelezaji wa mapendekezo ya Kamati ili kuondoa dosari mbalimbali zilizojitokeza katika sheria ndogo. Kwa heshima na taadhima naomba niwatambue kama ifuatavyo:- Mawaziri Mhe. Mashimba Ndaki – Waziri wa Mifugo na Uvuvi; na Mhe. Ummy Mwalimu (Mb) – Waziri wa Nchi Ofisi ya Rais (TAMISEMI). Naibu Mawaziri Mhe. David Silinde (Mb) – Naibu Waziri - Ofisi ya Rais TAMISEMI; 2. Mhe. Hamad Hassan Chande, (Mb) – Naibu Waziri - Ofisi ya Makamu wa Rais Muungano na Mazingira; Mhe. Abdallah Ulega, (Mb) – Naibu Waziri - Mifugo na Uvuvi; Mhe. Patrobas Katambi, (Mb) – Naibu Waziri - Ofisi ya Waziri Mkuu, Kazi, Vijana na Ajira; 5. Mhe. Stephen Byabato, (Mb) – Naibu Waziri - Wizara ya Nishati; 6. Mhe. Eng. Kundo Andrea Mathew, (Mb) – Naibu Waziri, Wizara ya Habari, Mawasiliano na Teknolojia ya Habari; 7. Mhe. Mwanaidi Ali Khamis, (Mb) – Naibu Waziri, Wizara ya Afya, Maendeleo ya Jamii, Jinsia Wazee na Watoto; Mhe. Mary Francis Masanja, (Mb) – Naibu Waziri, Wizara ya Maliasili na Utalii Wadau Mheshimiwa Spika, aidha niwashukuru wadau mbalimbali waliofika mbele ya Kamati mnamo tarehe 11 hadi 12 Agosti, 2021 na tarehe 13 na 15 Oktoba, 2021 kwa ajili na kutoa maoni katika sheria ndogo tano zilizofanyiwa uchambuzi na Kamati. Maoni yao kwa kiasi kikubwa yameisaidia Kamati kufanya uchambuzi wa kina katika Kanuni hizo. Naomba kipekee niwatambue wadau kama ifuatavyo; Chama cha Wafamasia Tanzania (The Pharmaceutical Society of Tanzania); Chama cha Wataalamu wa Mazingira Tanzania ((Tanzania Environmental Experts Association) (TEEA)); Chama cha Wavuvi Tanzania (Tanzania Fisheries Union)(TAFU)); Chama cha Wavuvi Wadogo wadogo, Minazi Mikinda (CHAWAWAMI); na Chama cha Ushirika wa Wavuvi Mwalo wa Kigodeko (Kigodeko Fisheries Cooperative). Mheshimiwa Spika, kipekee nawashukuru Wajumbe wa Kamati ya Kudumu ya Sheria Ndogo kwa kazi kubwa na nzuri ya kuchambua sheria ndogo zilizowasilishwa katika Mkutano wa Tatu wa Bunge, Mkutano wa Nne wa Bunge pamoja na Kanuni za Uvuvi, 2009 na hatimaye kufanikisha kazi hii. Kwa heshima kubwa naomba majina yao yaingie katika kumbukumbu rasmi za Bunge (Hansard):- 1. Mhe. Dkt. Jasson Samson Rweikiza, (Mb) – M/ Kiti Mhe. Ridhiwani Jakaya Kikwete, (Mb)-M/Mwenyekiti; Mhe. Ramadhan Suleiman Ramadhan, (Mb); Mhe. Idrissa Juma Abdul-Hafar, (Mb); Mhe. Simai Hassan Sadiki, (Mb); Mhe. Sylvia Francis Sigula, (Mb); Mhe. Emmanuel Mageni Kasalali, (Mb); Mhe. Ndaisaba George Ruhoro, (Mb); Mhe. Edwin Enosy Swalle, (Mb); Mhe. Judith Salvio Kapinga, (Mb); Mhe. Santiel Erick Kirumba, (Mb); Mhe. Jacob Tarimo Priscus, (Mb); Mhe. Regina Ndege Qwaray, (Mb); Mhe. Esther Edwin Malleko, (Mb); Mhe. Amour Khamis Mbarouk, (Mb); Mhe. Esther Lukago Midimu, (Mb); Mhe. Minza Simon Mjika, (Mb); Mhe. Kilumbe Shabani Ng’enda, (Mb); Mhe. Khamis Ali Vuai, (Mb); Mhe. Nicholaus George Ngassa, (Mb); Mhe. Humphrey Hesron Polepole, (Mb); Mhe. Dkt. Faustine Engelbert Ndugulile, (Mb); Mhe. Dkt. Medard Matogolo Kalemani, (Mb); na Mhe. Eng. Dkt. Leonard Madaraka Chamuriho, (Mb). Mheshimiwa Spika, aidha napenda kuwashukuru kwa dhati watumishi wa Ofisi ya Bunge chini ya uongozi mahiri wa Ndg. Nenelwa J. Mwihambi, ndc Katibu wa Bunge kwa ushirikiano wanaoipatia Kamati hii ili iweze kutekeleza majukumu yake kwa ufanisi. Aidha, nimshukuru Mkurugenzi wa Idara ya Kamati za Bunge Ndg. Athuman Hussein, ndc akisaidiwa na Mkurugenzi Msaidizi wa Idara ya Kamati za Bunge Ndg. Gerald Magili, kwa usimamizi mzuri wa shughuli za Kamati. Mwisho lakini si kwa umuhimu, niwashukuru Makatibu wa Kamati ya Sheria Ndogo Ndg. Mkuta Masoli na Ndg. Stanslaus Kagisa, wakisaidiwa na Bi. Imelda Ntimba Msaidizi wa Kamati kwa kuratibu vyema Shughuli za Kamati hadi kukamilika kwa taarifa hii. Kutoa hoja Mheshimiwa Spika, naomba kutoa hoja. KAMATI YA KUDUMU YA BUNGE YA SHERIA NDOGO 10 Novemba, 2021 KIAMBATISHO JAMHURI YA MUUNGANO WA TANZANIA BUNGE LA TANZANIA KAMATI YA KUDUMU YA BUNGE YA SHERIA NDOGO JEDWALI LA UCHAMBUZI WA SHERIA NDOGO ISHIRINI NA TATU (23) ZILIZOWASILISHWA KATIKA MKUTANO WA TATU NA MKUTANO WA NNE WA BUNGE PAMOJA NA KANUNI ZA UVUVI ZA MWAKA 2009 KAMATI YA KUDUMU YA BUNGE YA SHERIA NDOGO 10 Novemba, 2021