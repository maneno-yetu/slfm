Bajeti ya Kilimo Mwaka 2004/2005 HOTUBA YA WAZIRI WA KILIMO NA CHAKULA, MHESHIMIWA CHARLES N. KEENJA (MB.), KUHUSU MAKADIRIO YA MATUMIZI YA FEDHA YA WIZARA YA KILIMO NA CHAKULA KWA MWAKA WA 2004/2005 Mheshimiwa Spika, kutokana na taarifa iliyowasilishwa hapa Bungeni leo na Mwenyekiti wa Kamati ya Kilimo na Ardhi inayohusu Wizara ya Kilimo na Chakula na baada ya kuzingatia taarifa hiyo, naomba kutoa hoja, kwamba Bunge lako Tukufu sasa likubali kupitisha makadirio ya matumizi ya kawaida na ya maendeleo ya Wizara ya Kilimo na Chakula kwa mwaka wa fedha wa 2004/2005. Mheshimiwa Spika, napenda kuchukua nafasi hii kuwapongeza Waheshimiwa Wabunge wote waliochaguliwa kuwakilisha Taifa letu katika Bunge la Kwanza la Afrika. Wabunge hao ni Mhe. Getrude Mongela, Mbunge wa Ukerewe, Mhe. Dr. William Shija (Sengerema), Mhe. Athman Janguo (Kisarawe), Mhe. Remidius Kissassi (Dimani, Zanzibar) na Mhe. Dr. Walid Kabourou (Kigoma Mjini). Aidha, kwa namna ya pekee ninampongeza Mhe. Getrude Mongela, kwa kuchaguliwa kuwa Rais wa Kwanza wa Bunge hilo. Mheshimiwa Spika, nampongeza Mhe. Danhi Makanga kwa kuchaguliwa tena na kwa kishindo kikubwa na wananchi wa Bariadi kwa tiketi ya Chama cha Mapinduzi, kuwa Mbunge wao. Kuchaguliwa kwake ni ushahidi wa imani ambayo wananchi wa Bariadi wanayo kwa Chama cha Mapinduzi na kwake binafsi. Tunamkaribisha tena Bungeni na tunamwahidi ushirikiano katika juhudi zake za kuharakisha maendeleo ya jimbo lake. Mheshimiwa Spika, napenda pia kumpongeza Mhe. Makongoro Nyerere kwa kuteuliwa na Rais wa Jamhuri ya Muungano wa Tanzania kuwa Mbunge kwa mara ya pili. Tunamkaribisha Bungeni na tunampa pole kwa kuumia katika ajali ya barabarani na tunamwombea arejee katika afya nzuri mapema. Nampa pole Mhe. Anne Kilango Malecela (Mb.) kwa matatizo aliyoyapata. Vilevile nampa pole Mhe. Estherina Kilasi (Mb.), kwa ajali aliyoipata. Mheshimiwa Spika, ninaipongeza Kamati ya Kilimo na Ardhi kwa kupokea na kuchambua kwa makini taarifa ya utekelezaji ya Wizara ya Kilimo na Chakula ya mwaka wa 2003/2004 na makadirio ya matumizi ya mwaka 2004/2005 katika kikao kilichofanyika Dar es Salaam, tarehe Mei 2004. Kamati ilitoa maelekezo ya maeneo yanayopaswa kuzingatiwa ili Taifa liondokane na tatizo la uhaba wa chakula na kuiwezesha sekta ya kilimo kutoa mchango mkubwa zaidi katika ukuaji wa uchumi wa Taifa na kuondoa umaskini. Napenda kuwashukuru wajumbe wote wa Kamati kwa ushauri na ushirikiano wao. Maelekezo waliyotoa yamezingatiwa katika makisio ya matumizi ya fedha ya mwaka wa 2004/2005 ambayo nayawasilisha leo mbele ya Bunge hili Tukufu. Mheshimiwa Spika, katika mwaka wa 2003/2004, Kamati ya Kilimo na Ardhi ilitembelea vituo vya utafiti wa mazao vilivyopo Kibaha, Mlingano, Tanga, Selian, Arusha, Lyamungo, Kilimanjaro, mashamba ya kahawa na maua yaliyopo Arusha na Kilimanjaro na mashamba ya mkonge yaliyopo Tanga na Morogoro. Katika ziara hizo, Kamati ilipata fursa ya kukutana na watendaji na wakulima na kutoa maoni na maelekezo ya kuboresha uzalishaji. Utaratibu wa Kamati kutembelea maeneo na vituo vya huduma za uzalishaji umeonyesha mafanikio katika kuiwezesha Kamati kuyaelewa vizuri matatizo yanayoikabili sekta ya kilimo na katika kuwatia moyo wadau wake. Katika mwaka wa 2004/2005, Kamati itaendelea kutembelea vituo vya kilimo na wakulima katika maeneo mengine ya nchi ambayo haijapata nafasi ya kuyatembelea. Mheshimiwa Spika, nachukua nafasi hii kumshukuru Naibu Waziri wa Kilimo na Chakula, Mhe. Profesa Pius Mbawala; Katibu Mkuu, Bw. Wilfred Ngirwa; Wakuu wa Idara, Taasisi na asasi zilizoko chini ya Wizara; watumishi wote na wadau wa sekta ya kilimo kwa ushirikiano na ushauri wao katika mwaka wa fedha unaoishia tarehe 30 Juni, 2004. Watendaji hawa wameshiriki kikamilifu katika kutekeleza Mpango wa Kilimo wa mwaka wa 2003/2004 na Ilani ya Uchaguzi ya Chama cha Mapinduzi ya mwaka wa 2000. Aidha, wamechangia katika kuandaa taarifa mbalimbali ikiwemo Taarifa ya Utekelezaji ya Mwaka wa 2003/2004 na Makisio ya Mapato na Matumizi ya Mwaka wa 2004/ 2005, ninayoiwasilisha mbele ya Bunge lako. Mheshimiwa Spika, nampongeza Waziri Mkuu, Mhe. Frederick Tluway Sumaye (Mb.), kwa hotuba yake nzuri aliyoitoa hapa Bungeni tarehe 21 Juni, 2004 ambayo ilitoa taarifa juu ya hatua zilizochukuliwa na Serikali katika mwaka wa 2003/2004 kukuza kilimo na kukabiliana na tatizo la njaa lililozipata baadhi ya sehemu za nchi yetu. Aidha, alifafanua hatua ambazo Serikali inakusudia kuchukua kuongeza kasi ya ukuaji wa kilimo kwa lengo la kulihakikishia Taifa upatikanaji wa chakula, kuondoa umaskini na kuongeza mchango wa kilimo katika uchumi wa Taifa. Mheshimiwa Spika, Waziri wa Fedha alichukua hatua madhubuti za kuondoa vikwazo vinavyokwamisha kukua na uwekezaji katika sekta kubwa ya kilimo. Katika hotuba yake ya bajeti ameondoa karibu kodi zote zinazowezekana kuondolewa kwenye sekta ya kilimo na ameweka vivutio vya kuwezesha wawekezaji wa ndani na wa nje kuwekeza katika kilimo, ikiwa ni pamoja na kuweka utaratibu wa kudhamini mikopo itakayotolewa kwa wakulima wadogo na wauzaji wa mazao nje ya nchi. Kama kuna kodi nyingine zilizosalia, ameahidi kuzishughulikia iwapo zitawasilishwa kwake. Naishukuru sana Serikali ya Chama cha Mapinduzi kwa hatua zilizochukuliwa katika bajeti ya mwaka huu na nina hakika matokeo yake yataonekana katika miaka michache ijayo. Hotuba ya Waziri wa Nchi Ofisi ya Rais Mipango na Ubinafsishaji Mhe. Dkt. Abdallah Omar Kigoda (Mb.) ilichambua hali ya kilimo chetu, mchango wa kilimo katika uchumi wa nchi na athari zilizotokea kwenye uchumi katika mwaka uliopita kutokana na ukame uliosababisha kushuka kwa uzalishaji wa mazao ya kilimo. Waziri aliorodhesha hatua ambazo zikichukuliwa, kasi ya ukuaji wa uchumi wetu, uhakika wa upatikanaji wa chakula utaimarika na umaskini kupungua. Hotuba za Waziri Mkuu, Waziri wa Fedha na Waziri wa Nchi Ofisi ya Rais Mipango na Ubinafsishaji zimepitia karibu maeneo yote yanayohusiana na kilimo na kutoa maelekezo ya Serikali juu ya hatua za kuchukuliwa ili kuongeza mchango wa kilimo katika maisha na uchumi wa Taifa letu. Nawashukuru Mawaziri hao kwa kunipunguzia kazi na naomba hotuba zao zisomwe kama sehemu ya makisio ya matumizi ya Wizara ya Kilimo na Chakula kwa mwaka wa 2004/2005. Karibu Waheshimiwa Wabunge wote waliochangia hotuba zilizotangulia waligusia sekta ya kilimo. Michango yao ilichambua kwa undani matatizo yanayokifanya kilimo kidumae, dosari wanazoziona katika uendeshaji na usimamizi wa kilimo na walitoa ushauri juu ya hatua wanazoamini kwamba zikichukuliwa kilimo chetu kitakuwa bora zaidi. Nawashukuru Waheshimiwa Wabunge wote waliotoa maoni yao juu ya kilimo na nawahakikishia kwamba Serikali imewasikia na hatua zinazostahili zitachukuliwa kulingana na uwezo wa Taifa. Baadhi ya hatua zitakazochukuliwa tayari zimefafanuliwa na Waziri Mkuu, Waziri wa Fedha, Waziri wa Mipango na Ubinafsishaji na Waziri wa Nchi Tawala za Mikoa na Serikali za Mitaa na nitatoa ufafanuzi zaidi katika makisio ya matumizi ninayowasilisha mbele ya Bunge hili Tukufu. Tunahitaji kuongeza sana uwekezaji katika kilimo lakini kiwango kitakachowekezwa kitategemea uwezo wa Serikali na vipaumbele vilivyopo. Aidha, kukua kwa kilimo kutategemea michango ya wakulima, sekta binafsi, wadau wengine na Serikali ambayo itaendelea kujenga mazingira yatakayowezesha kuongezeka kwa uwekezaji katika kilimo. Mheshimiwa Spika, katika mwaka wa 2003/2004, Mhe. Benjamin William Mkapa alichaguliwa na wakuu wa nchi za SADC kuwa Mwenyekiti wa Jumuiya hiyo kwa kipindi cha mwaka mmoja kuanzia tarehe 25 Agosti, 2003. Katika hotuba yake ya kupokea wadhifa huo, Rais aliahidi kuyapa kipaumbele masuala ya amani, usalama, uhakika wa upatikanaji wa chakula na UKIMWI katika eneo la SADC. Kufuatia azma hiyo, Rais aliitisha Mkutano wa Kilele wa Wakuu wa Nchi za SADC uliofanyika Dar es Salaam tarehe 15 Mei, 2004 kujadili hali ya kilimo na upatikanaji wa chakula katika nchi za SADC na kukubaliana juu ya hatua za kuchukuliwa kuongeza kasi ya kukua kwa kilimo na kuondokana na hali ya kutokea kwa upungufu wa chakula mara kwa mara katika eneo hili. Mkutano huo ulikuwa na mafanikio makubwa sana na tunampongeza Mhe. Rais kwa uongozi wake na kwa juhudi zake za kuongoza mapambano dhidi ya njaa na umaskini (Muhtasari wa maazimio ya Mkutano huo umeambatanishwa – (Kiambatisho Na. 1). Tarehe 12 Machi, 2004, Rais wa Jamhuri ya Muungano wa Tanzania Mhe. Benjamin Wiliam Mkapa, alizindua Mpango wa Kuendeleza Uchumi wa Nchi za SADC (Regional Indicative Strategic Development Plan – RISDP) mjini Arusha. Katika hotuba yake ya kuzindua mpango huo, Rais alisisitiza umuhimu wa nchi wanachama wa SADC kutekeleza Azimio la Wakuu wa Nchi za Afrika (Afirican Union) Kuhusu Kilimo na Uhakika wa Upatikanaji wa Chakula walilolitoa katika mkutano wao uliofanyika Maputo, Msumbiji Julai 2003. Azimio hilo linazitaka nchi za Afrika kuongeza kiasi cha bajeti za nchi zao kinachotengwa kwa ajili ya kilimo hadi kufikia kiwango kisichopungua asilimia kumi ya bajeti hizo katika kipindi cha miaka mitano tangu tarehe ya azimio hilo (Kiambatisho Na. 2). Mheshimiwa Spika, katika kipindi cha mwaka wa 2003/2004, Mheshimiwa Benjamin William Mkapa alikuwa Mwenyekiti Mwenza wa Tume ya Utandawazi. Tume hiyo ilikamilisha kazi zake na kutoa taarifa nzuri sana inayoonyesha athari za utandawazi, hususan kwa nchi maskini kama yetu na njia ya kukabiliana nazo. Mapema mwaka huu, Mheshimiwa Benjamin William Mkapa na Mtanzania mwingine, Mhe. Prof. Anna Tibaijuka, Mkurugenzi Mkuu wa Shirika la Makazi la Umoja wa Mataifa (Habitat), waliteuliwa na Waziri Mkuu wa Uingereza kujiunga na Kamisheni ya Afrika kupendekeza ni nini kifanyike kulikwamua Bara la Afrika kutoka kwenye matatizo yanayodumaza maendeleo yake na kulifanya maskini. Rais ameweka bendera ya Tanzania juu ya Mlima Kilimanjaro na tunampongeza na kumshukuru kwa kuliletea Taifa letu sifa miongoni mwa mataifa ya Dunia. Mheshimiwa Spika, Waheshimiwa Wabunge watakumbuka kwamba katika mwaka wa 2003/2004 nchi yetu ilikabiliana na upungufu wa chakula uliosababishwa na upungufu wa mvua katika baadhi ya maeneo ya nchi. Tarehe 31 Machi, 2003, Mhe. Rais, katika hotuba yake kwa Taifa chini ya utaratibu aliojiwekea wa kufafanua masuala mbalimbali kwa umma kila mwisho wa mwezi, aliwatahadharisha wananchi juu ya kuwapo kwa uwezekano wa kutokea kwa upungufu mkubwa wa chakula nchini na akaelekeza hatua za kuchukuliwa na wakulima, Serikali na asasi zinazohusika. Mhe. Rais aliendelea kufuatilia hali ya chakula nchini na katika hotuba yake ya Mwaka Mpya kwa Taifa aliyoitoa tarehe 31 Disemba, 2004 alifafanua hatua zilizochukuliwa na Serikali katika kukabiliana na upungufu wa chakula na alihimiza wananchi kutumia chakula kwa uangalifu, kulima mazao yanayostahimili hali za hewa katika maeneo yao na kila kaya kujiwekea akiba ya chakula. Tunashukuru sana Mhe. Rais kwa uongozi wake na kwa maelekezo yake juu ya hatua za kuchukuliwa ili kulihakikishia Taifa uhakika wa upatikanaji wa chakula. Maagizo yake yamezingatiwa katika makisio ya matumizi ya mwaka wa 2004/2005 na yataendelea kuzingatiwa katika makisio ya miaka ijayo. Mheshimiwa Spika, sherehe za Nane Nane 2003 zilifanyika kitaifa kwa mara ya kwanza kwenye Viwanja vya Nane Nane vilivyoko Uyole, Mbeya ambako Rais Mstaafu Mheshimiwa Ali Hassan Mwinyi, alikuwa mgeni rasmi na sherehe hizo zilifanyika pia katika viwanja vya Taifa vya Nane Nane vilivyoko Morogoro ambako Waziri Mkuu Mheshimiwa Frederick Tluway Sumaye alikuwa mgeni Rasmi. Mhe. Mwinyi alisisitiza umuhimu wa kuwa na mipango madhubuti ya kilimo, aliwaasa wananchi kuchukua tahadhari za kupambana na hali ya ukame kama wanavyoshauriwa na viongozi na wataalam. Aidha, aliwataka wataalam na viongozi wa Serikali wasimamie utekelezaji wa maagizo hayo kwa uwezo wao wote ili Taifa liondokane na janga la njaa. Namshukuru sana Rais Mstaafu Mhe. Ali Hassan Mwinyi, kwa kukubali kushiriki katika siku hiyo muhimu kwa wakulima. Maadhimisho ya Nane Nane ya Mbeya yalifanikiwa sana kutokana na juhudi kubwa zilizofanywa na Wakuu wa Mikoa ya Nyanda za Juu Kusini, Wizara, Mashirika na wafanyabiashara binafsi walioshiriki katika maonyesho na mahudhurio makubwa sana ya wananchi. Nawashukuru sana viongozi na wananchi wa mikoa ya Nyanda za Juu Kusini, hususan wananchi wa Mkoa wa Mbeya, kwa maandalizi mazuri, kujitokeza kwa wingi na kwa kufanikisha siku hiyo. Aidha, sherehe za Nane Nane zilifanyika katika Viwanja vya Themi vilivyoko Arusha, Kaitaba, Bukoba na kwenye viwanja vingine vya mikoa na wilaya. Nawapongeza wote walioshiriki katika kuandaa sherehe hizo. Mheshimiwa Spika, tarehe 16 mwezi wa Oktoba, 2003 Taifa liliadhimisha Siku ya Chakula Duniani katika Kijiji cha Maguu kilichoko kwenye wilaya ya Mbinga mkoani Ruvuma. Makamu wa Rais, Mhe. Dkt. Ali Mohamed Shein alikuwa mgeni rasmi kwenye maadhimisho hayo. Katika hotuba yake kwenye maadhimisho hayo, alizungumzia tatizo la upungufu wa chakula na kuwataka wananchi waongeze juhudi za uzalishaji wa mazao ya chakula, kuhifadhi chakula na kutumia chakula walichokuwa nacho kwa uangalifu. Namshukuru sana Makamu wa Rais kwa kushiriki kwenye maadhimisho ya Siku ya Chakula Duniani na kwa maelekezo hayo muhimu ambayo tunaendelea kuyafanyia kazi. Mheshimiwa Spika, kwa kipindi cha miaka 10 iliyopita, kilimo kimekuwa kikikua kwa wastani wa asilimia 3.7 ikilinganishwa na kiwango cha ukuaji wa watu cha asilimia 2.9 kwa mwaka. Tatizo kubwa la kilimo chetu ni kwamba kimeendelea kutegemea mvua ambazo hazitabiriki. Kuanzia mwaka wa 1999 kilimo kimeanza kuonyesha dalili nzuri za kuongeza kasi ya kukua ambapo katika mwaka huo, kilimo kilikua kwa asilimia 4.1 ikilinganishwa na ukuaji wa asilimia 1.9 katika mwaka wa 1998. Mwaka wa 2000 kilimo kilikua kwa asilimia 3.4, mwaka wa 2001 asilimia 5.5, asilimia 5.0 mwaka wa 2002 na asilimia 4.0 mwaka wa 2003. Ili kilimo kiweze kutoa mchango wa kuridhisha katika ukuaji wa uchumi, usalama wa chakula na kuondoa umaskini kinapaswa kukua kwa kiwango kisichopungua asilimia 10 hadi 11 kwa mwaka. Kiwango hicho kitaweza kufikiwa iwapo kilimo kitapatiwa mahitaji yake ya pembejeo, zana za kilimo, utaalam na masoko ya uhakika. Viwango vya sasa vya ukuaji wa sekta ya kilimo bado ni vya chini sana. Kushuka na kupanda kwa ukuaji wa kilimo kunatokana na kupungua kwa uzalishaji wa mazao ya chakula na biashara kunakosababishwa na ukame na mabadiliko ya bei katika soko la dunia. Mheshimiwa Spika, katika mwaka wa 2003, sekta ya kilimo ilikua kwa asilimia 4.0 ikilinganishwa na asilimia 5.0 ya mwaka wa 2002. Sekta ndogo ya mazao ilikua kwa asilimia 3.6 tu ikilinganishwa na ukuaji wa asilimia 5.3 mwaka uliotangulia. Kushuka huku kwa ukuaji wa sekta ya kilimo, hususan sekta ndogo ya mazao, kulitokana na ukame uliotokea katika baadhi ya maeneo ya nchi ambao ulisababisha kushuka kwa uzalishaji wa mazao ya chakula na biashara. Kama itakavyofafanuliwa kwa kina zaidi baadaye, uzalishaji wa mazao ya chakula ulishuka kwa asilimia 10. Wakati uzalishaji wa mazao ya biashara, hususan korosho ulishuka kwa asilimia 15.78, pamba asilimia 26.92, kahawa asilimia 28.49 na pareto asilimia 33.33. (Jedwali Na. 2). Mheshimiwa Spika, katika mwaka wa 2004/2005 kilimo kinatarajiwa kukua kwa zaidi ya asilimia tano. Changamoto iliyopo ni kuhakikisha kwamba viwango tunavyofikia vya ukuaji wa sekta ya kilimo vinaendelea kuongezeka mwaka hadi mwaka. Lengo hilo litafikiwa iwapo tutaongeza uwekezaji katika kuendeleza rasilimali za uzalishaji, usindikaji, miundombinu, upatikanaji wa masoko na kuimarisha usimamizi. Mheshimiwa Spika, katika mwaka wa 2003/2004, Taifa lilikumbwa na upungufu wa chakula uliokisiwa kuwa asilimia 10 ya mahitaji ya chakula kwa mwaka. Mahitaji ya chakula kwa mwaka wa 2003/2004 yalikisiwa kuwa tani milioni 8.37, wakati uzalishaji katika msimu wa 2002/2003 ulikuwa tani milioni 7.55, hivyo kuwepo kwa upungufu wa tani 800,000 za chakula. Mwanzo wa msimu wa 2003/ 2004, Serikali ilikuwa na akiba ya tani 50,661 katika Hifadhi ya Chakula ya Taifa, wananchi walikisiwa kuwa na akiba ya tani 300,000 na wafanyabiashara walikuwa na tani 100,000 na hivyo kufanya kuwepo kwa akiba ya chakula iliyokadiriwa kuwa tani 450,700 na kufanya pengo lililokuwepo kupungua kutoka tani 800,000 hadi tani 350,000. Mwezi wa Julai 2003 Serikali, kwa kushirikiana na wadau katika masuala ya usalama wa chakula, ilifanya tathmini ya kina ya hali ya chakula na kubaini kuwepo kwa wananchi karibu milioni mbili katika mikoa 16 ambao walikuwa na upungufu wa chakula na wangehitaji tani 77,490 za chakula kati ya miezi ya Oktoba 2003 na Machi 2004, kama mvua za vuli zingenyesha kwa kiwango cha kuridhisha. Kama mvua za vuli zisingenyesha kwa viwango vya kuridhisha, Taifa lingehitaji tani 149,295 za chakula kwa ajili ya kulisha familia ambazo zingekuwa na upungufu wa chakula kati ya Oktoba, 2003 na Juni, 2004. Kama alivyoeleza Mhe. Waziri Mkuu katika hotuba yake ya bajeti ya mwaka wa 2004/2005, upungufu wa chakula ulitokea katika maeneo mengi ya nchi katika msimu wa 2003/2004. Ili kukabiliana na upungufu uliojitokeza Serikali ilinunua tani 23,925 kutoka kwenye maeneo yenye ziada ya chakula kwa ajili ya Hifadhi ya Taifa kwa shilingi 2,871,000,000/=. Aidha, Serikali ilinunua tani 10,000 za mahindi kutoka Kenya kwa Shilingi 2,099,556,432/=. Mahindi hayo yalisafirishwa hadi Musoma na Shinyanga kwa shilingi 1,264,576,000/=. Namshukuru Mheshimiwa Dr. Ali Mohamed Shein, Makamu wa Rais wa Jamhuri ya Muungano wa Tanzania ambaye alifanya mpango wa kupatikana kwa mahindi hayo alipotembelea Jamhuri ya Kenya mwezi wa Desemba, 2003. Katika mwezi wa Machi, 2004 Serikali ilinunua tani 22,000 za mahindi kwa tenda kwa shilingi 6,568,165,862/=. Serikali iligharamia usafirishaji wa mahindi hayo kutoka bandarini hadi kwenye maghala ya Hifadhi ya Chakula ya Taifa yaliyoko Kipawa kwa shilingi 114,161,400/ =. Aidha, Serikali iligharamia uhamishaji wa tani 7,902 za mahindi kutoka Sumbawanga kwenda Shinyanga na Tabora kwa shilingi 225,360,000/ =, tani 4,972 kutoka Songea kwenda Dodoma kwa shilingi 200,000,000/ =, tani 9,064 kutoka Makambako kwenda Kipawa kwa shilingi 233,831,724/=, tani 2,006 kutoka Kipawa kwenda Dodoma kwa shilingi 120,465,753/= na tani 4,500 kutoka Kipawa kwenda Arusha kwa shilingi 317,197,630/=. Katika mwaka wa 2003/2004, Serikali ilitumia jumla ya Shilingi 15,614,314,801/= kununua chakula kutoka ndani na nje ya nchi na kusafirisha chakula kutoka kwenye vituo vya ununuzi kwenda kwenye vituo vya usambazaji ambavyo ni Kipawa, Dar es Salaam; Arusha, Dodoma, Tabora na Shinyanga. Pamoja na jitihada hizo za Serikali, katika mwezi wa Agosti, 2003, Serikali iliziomba nchi na mashirika wahisani msaada wa tani 45,000 za chakula. Baadhi ya wahisani waliitikia wito huo na kutoa msaada wa chakula au fedha kupitia kwenye Shirika la Mpango wa Chakula Duniani (World Food Programme –WFP). Tani 29,068 za mahindi zilipatikana. Nchi zilizotoa msaada wa chakula ni Sweden (US $ 1,500,000), Uingereza (US $ 2,200,000), Marekani (tani 15,000 za mahindi), Jamhuri ya Ireland (US $ 65,000), na Japan (US $ 300,000). Zaidi ya mchango huo, Serikali ya Japan, kupitia kwenye mpango wa Kennedy Round I (KRI), ilitoa tani 17,000 za mchele na tani 3,000 za ngano. Hadi tarehe 30 Mei 2004, jumla ya tani 42,694 za mahindi, tani 135,597 za mchele na tani 429,309 za ngano zilikuwa zimeingizwa nchini na wafanyabiashara. Aidha, Serikali ya India ilitoa tani 5,000 za mchele na tani 5,000 za ngano ambazo ziliwasili nchini mwezi wa Mei, 2004 na kuhifadhiwa kwenye maghala ya Hifadhi ya Chakula ya Taifa. Mheshimiwa Spika, juhudi za Serikali kukabiliana na upungufu wa chakula zilijumuisha kutoa tani 30,224 za mahindi kutoka Hifadhi ya Chakula ya Taifa na kuziuza kwa bei nafuu ya shilingi 50/= kwa kilo kwa wananchi waliokabiliwa na upungufu na ambao hawakuwa na uwezo wa kununua mahindi kwa bei ya soko. Aidha, Hifadhi ya Chakula ya Taifa iliuza jumla ya tani 28,612 za mahindi kwa taasisi na wafanyabiashara kwa bei ya shilingi 150 kwa kilo ili kupunguza makali ya bei za mazao ya chakula iliyokuwa ikipanda. Mheshimiwa Spika, hadi tarehe 27 Juni 2004, jumla ya tani 40,287.165 za chakula zilikuwa zimehifadhiwa kwenye vituo vya Hifadhi ya Chakula ya Taifa vilivyopo Kipawa, Arusha, Dodoma, Shinyanga, Makambako, Songea, Sumbawanga na Musoma (Jedwali Na.1). Aidha, wafanyabiashara walikuwa na jumla ya tani 116,767 na wananchi kwenye maeneo mengi ya nchi walikuwa wameanza kuvuna mazao ya chakula. Chanzo: Hifadhi ya Chakula ya Taifa (SGR) Inajumuisha tani 14,925.906 za mahindi, tani 5,000 za mchele na tani 5,000 za ngano. NB. Mahindi yamehifadhiwa kwenye vituo vilivyoko kwenye maeneo yanayotegemewa kuwa na upungufu wa chakula. Mheshimiwa Spika, napenda kuchukua nafasi hii kuishukuru Ofisi ya Waziri Mkuu, Wakuu wa Mikoa, Wakuu wa Wilaya, Watendaji wa Serikali, Wananchi na Wahisani walioshiriki katika kuhakikisha kufanikiwa kwa zoezi la kukabiliana na upungufu wa chakula nchini. Mheshimiwa Spika, tathmini ya awali ya uzalishaji wa mazao ya chakula nchini kwa msimu wa 2003/2004 inaonyesha kuwa uzalishaji utafikia tani milioni 9.0, zikiwemo tani milioni 4.93 za mazao ya nafaka na tani milioni 4.07 za mazao yasiyo ya nafaka. Tathmini hiyo imeonyesha kuwa Mikoa ya Rukwa, Mbeya, Ruvuma, Iringa, Mtwara, Lindi, Kigoma, Kagera, Tabora, Singida, Dodoma, Mwanza, Tanga, Morogoro na Mara itajitosheleza kwa chakula na kuwa na ziada. Hali hiyo inatokana na maeneo hayo kupata mvua za kutosha na matumizi mazuri ya mbolea, hususan katika mikoa ya Nyanda za Juu Kusini, ambayo ilinufaika na utaratibu wa Serikali wa kufidia sehemu ya gharama za usafirishaji wa mbolea. Makisio ya mahitaji ya chakula katika mwaka wa 2004/2005 ni tani milioni 8.61. Kwa hiyo, Taifa litajitosheleza kwa chakula na kuwa na ziada ndogo ya tani milioni 0.39 (Kiambatisho Na. 3). Aidha, katika mwaka wa 2004/2005 inatazamiwa kwamba kutakuwa albaki ya tani 209,405 kutoka msimu wa 2003/2004 na hivyo kuwepo na ziada ya tani 599,755 za chakula. Mheshimiwa Spika, katika msimu wa 2003/2004 baadhi ya maeneo nchini hayakupata mvua za kutosha na yanatarajiwa kuwa na upungufu wa chakula. Maeneo hayo yako katika Mikoa ya Arusha, wilaya za Arumeru na Karatu; Manyara, wilaya za Simanjiro na Hanang; Kilimanjaro, wilaya za Same na Mwanga; Shinyanga, wilaya za Shinyanga vijijini, Shinyanga mjini, Kishapu, Maswa na Meatu; Pwani, wilaya za Kibaha, Bagamoyo na Kisarawe na Mtwara, wilaya ya Masasi. Maeneo mengine yako katika Mikoa ya Mwanza, wilaya za Magu na Kwimba; Mara, wilaya ya Bunda; Singida, wilaya za Manyoni na Singida vijijini; Tabora, wilaya za Igunga na Nzega; Dodoma, wilaya ya Dodoma vijijini na Tanga wilaya za Korogwe, Pangani, Muheza, Lushoto na Tanga. Ili kukabiliana na upungufu wa chakula unaotegemewa kuwepo katika baadhi ya maeneo nchini, Serikali itaendelea kuwahimiza wananchi kuhifadhi chakula cha kutosha kwa kila kaya hadi watakapokuwa na hakika ya mavuno ya msimu unaofuata. Katika maeneo yenye ziada ya chakula, wakulima wanahimizwa kuuza ziada baada ya kuhakikisha wameweka akiba ya kutosha mwaka mzima. Aidha, wafanyabiashara wanahimizwa kununua chakula katika maeneo yenye ziada na kukiuza katika maeneo yenye upungufu. Hifadhi ya Chakula ya Taifa itaanza msimu ikiwa na tani 40,287 za chakula zilizohifadhiwa katika vituo karibu na maeneo yenye upungufu wa chakula. Aidha, Hifadhi ya Chakula ya Taifa inatarajia kununua kati ya tani 75,000 na 100,000 za mahindi na mtama kutoka kwenye maeneo yenye ziada ya chakula. Mheshimiwa Spika, Taarifa ya Shirika la Chakula na Kilimo la Umoja wa Mataifa (FAO) ya mwezi wa Aprili, 2004 kuhusu matarajio ya chakula katika mwaka wa 2004/2005, inaonyesha kwamba ingawa nchi za Zambia na Msumbiji zilipata mvua nzuri katika kipindi cha Februari na Machi, 2004, mafuriko yaliyozikumba baadhi ya sehemu za nchi hizo yaliharibu mazao mashambani na kuathiri upatikanaji wa chakula katika nchi hizo. Aidha, nchi ya Kenya itakuwa na upungufu wa chakula kwa watu karibu milioni moja, wakati nchi ya Uganda itakuwa na hali ya wastani. Nchi za Jamhuri ya Kidemokrasi ya Kongo na Burundi zitaendelea kuwa na upungufu wa chakula kutokana na migogoro ya kisiasa. Mheshimiwa Spika, katika mwaka wa 2003/2004 uzalishaji wa zao la tumbaku umeongezeka kutoka tani 32,693.62 zilizozalishwa mwaka wa 2002/2003 hadi tani 46,725 mwaka wa 2003/2004, sawa na ongezeko la asilimia 43, ukilinganishwa na uzalishaji wa mwaka wa 2002/2003. Ongezeko hilo limetokana na utumiaji wa aina mpya za mbegu bora za tumbaku ya mvuke na mbolea aina ya NPK 10:18:24. Mbolea na mbegu hizo ni bora zaidi kuliko zilizokuwa zinatumika awali. Uzalishaji wa chai umeongezeka kutoka tani 28,028 mwaka wa 2002/2003 hadi tani 30,700 mwaka wa 2003/2004, sawa na ongezeko la asilimia 9.53. Ongezeko hilo linatokana na ufumbuzi uliopatikana kwa migogoro iliyokuwa ikivikabili viwanda vya Bukoba, Dabaga na Lupembe. Mipango ya kumpata mbia atakayeshirikiana na Kibena Tea Company kuendesha kiwanda cha Dabaga inakamilishwa. Mheshimiwa Spika, kuanzishwa kwa vyama vya wakulima wadogo wa chai kumechangia katika kuongeza uzalishaji wa chai. Kwa mfano, wakulima wadogo wa chai waliongeza uzalishaji wa majani mabichi kutoka tani 22,750 za mwaka wa 2002/2003 hadi tani 25,300 mwaka wa 2003/2004. Ongezeko hilo limetokana na upanuzi wa maeneo yanayolimwa chai ambapo jumla ya miche milioni 15.5 ya chai ilipandwa katika mwaka wa 2003/2004. Mwaka wa 2002/2003 wakulima walipanda miche milioni 4 ya chai. Uzalishaji wa Sukari: Kufuatia ukarabati na upanuzi wa viwanda vya sukari na mashamba ya miwa uliofanyika baada ya zoezi la ubinafsishaji kukamilika, uzalishaji wa sukari umeongezeka kutoka tani 190,120 mwaka wa 2002/2003 hadi tani 228,000 mwaka wa 2003/ 2004. Aidha, wakulima wadogo wa miwa (Cane outgrowers) waliongezeka kutoka wakulima 5,800 mwaka wa 2002/2003 hadi kufikia wakulima 8,000 mwaka wa 2003/2004 na hivyo kuchangia katika kuwaongezea mapato wakulima katika maeneo yanayozunguka viwanda vya sukari. Sukari iliyouzwa nje iliongezeka kutoka tani 10,200 mwaka 2002/ 2003 hadi tani 22,750 mwaka wa 2003/2004. Ongezeko lilitokana na hatua ya Tanzania kujiunga katika mpango wa EU unaoruhusu nchi maskini kuuza bidhaa zao bila ushuru katika soko la Ulaya (everything but arms - EBA). Kutokana na mauzo hayo Taifa liliweza kupata fedha za kigeni zaidi ya shilingi bilioni 16 katika msimu 2003/2004, ikilinganishwa na shilingi bilioni 12 zilizopatikana mwaka wa 2002/2003. Mheshimiwa Spika, uzalishaji wa mazao ya korosho, kahawa na pamba ulishuka kutokana na hali ya ukame ulioyakabili maeneo mengi yanayolima mazao hayo. Kwa mfano, uzalishaji wa zao la korosho ulishuka kwa asilimia 15.78 kutoka tani 90,000 msimu wa 2002/2003 hadi tani 80,000 msimu wa 2003/2004. Aidha, uzalishaji wa kahawa ulishuka kwa asilimia 28 kutoka tani 52,439 hadi tani 37,500 na uzalishaji wa pamba ulishuka kwa asilimia 27 kutoka tani 188,690 hadi tani 137,899. Uzalishaji wa pareto ulishuka kwa asilimia 33 kutoka tani 3,000 hadi tani 2,000 kutokana na tatizo la kutokuwa na soko la uhakika. Mheshimiwa Spika, pamoja na kushuka kwa uzalishaji wa mazao ya kahawa na pamba katika msimu wa 2003/2004, mapato ya fedha za kigeni yaliyotokana na mauzo ya mazao hayo yaliongezeka. Mwaka wa 2003/2004 mapato yaliyotokana na mauzo ya kahawa yalikuwa dola za kimarekani milioni 50, ikilinganishwa na dola milioni 35.14 katika mwaka wa 2002/2003, sawa na ongezeko la asilimia 42. Aidha, mapato yaliyotokana na mauzo ya pamba yalikuwa dola milioni 46.6, mwaka wa 2003/2004, ikilinganishwa na dola milioni 28.14 katika mwaka wa 2002/2003, sawa na ongezeko la asilimia 66. Ongezeko hilo la mapato linatokana na kuongezeka kwa ubora wa mazao hayo na bei katika soko la dunia. Uzalishaji wa zao la mkonge umeongezeka kutoka tani 23,641 zilizozalishwa mwaka wa 2002/2003 hadi tani 23,858 za mwaka wa 2003/2004. Ushirikishwaji wa wakulima wadogo katika kilimo cha mkonge, hususan katika mikoa ya Kanda ya Ziwa Viktoria umesaidia kuongeza eneo linalopandwa mkonge kutoka hekta 1,562 mwaka wa 1998 hadi hekta 3,373 mwaka wa 2003. Aidha, Serikali inaendelea kutafuta ufumbuzi wa matatizo ya miliki za baadhi ya mashamba ya mkonge yanayobinafsishwa ili yaweze kutoa mchango mkubwa zaidi katika uzalishaji wa zao la mkonge. Mheshimiwa Spika, mazao ya mboga, matunda na viungo ni miongoni mwa mazao ambayo yana bei nzuri na soko lenye uhakika ndani na nje ya nchi. Uzalishaji wa mazao hayo unatoa fursa ya kuwaongezea wakulima uwezo wa kupambana na hali ya umaskini. Uzalishaji wa matunda unakadiriwa kufikia tani 823,000 katika mwaka wa 2003/2004, ambalo ni ongezeko la asilimia 33, ikilinganishwa na uzalishaji wa tani 551,410 katika mwaka wa 2002/2003. Uzalishaji wa mboga unakadiriwa kufikia tani 603,000 katika mwaka wa 2003/2004, ambalo ni ongezeko la asilimia 10, ikilinganishwa na uzalishaji wa tani 542,700 katika mwaka wa 2002/2003. Wastani wa tani 3,930 za maua na mboga zilizalishwa na kuuzwa nchi za nje kutoka msimu wa 2000/2001 hadi 2003/2004. Sehemu kubwa ya uzalishaji wa maua na mboga inayouzwa nje ya nchi inatoka katika mikoa ya Arusha na Kilimanjaro. Thamani ya mauzo ya mboga na maua mwaka wa 2002/2003 inaonyesha kwamba mauzo yaliongezeka kutoka dola za kimarekani milioni 11.0 hadi kufikia dola milioni 25.7 katika mwaka wa 2003/2004 sawa na ongezeko la asilimia 133.64 Mapato yaliyotokana na mauzo ya mazao hayo kwa mwaka wa 2002/ 2003 yalikaribiana na mapato yaliyotokana na mauzo yote ya zao la chai kwa mwaka huo. Wakulima wa maua na mboga watapewa vivutio vya kuwawezesha kuzalisha kwa wingi na kwa ufanisi zaidi ili waweze kusafirisha mazao yao kupitia Uwanja wa Ndege wa Kimataifa wa Kilimanjaro. Mheshimiwa Spika, katika mwaka wa 2003/2004, mafunzo yaliyotolewa kwa wakulima 350 na wataalam 40 kutoka mikoa ya Iringa, Morogoro, Tanga, Pwani na Dar es Salaam yaliwawezesha wakulima kuongeza uzalishaji wa mazao mapya husan paprika, vanilla na migomba bora. Aidha, Wizara ilizalisha miche 35,000 ya mazao ya migomba, miembe, michungwa na minazi katika vituo vya kuzalisha vipando vilivyopo katika mikoa ya Tanga na Pwani na kuisambaza kwa wakulima katika mikoa ya Dar es Salaam, Pwani, Morogoro, Tanga, Kilimanjaro, Arusha na Manyara. Mheshimiwa Spika, katika mwaka wa 2003/2004 Wizara ya Kilimo na Chakula ilitengewa jumla ya shilingi bilioni 54.15. Kati ya fedha hizo shilingi bilioni 22.63 zilitengwa kwa ajili ya matumizi ya kawaida na shilingi bilioni 31.52 kwa ajili ya miradi ya maendeleo. Kati ya fedha zilizotengwa kwa ajili ya miradi ya maendeleo, shilingi bilioni 6.44 zilikuwa fedha za ndani na shilingi bilioni 25.08 zilikuwa fedha za kigeni. Aidha, Wizara iliomba na kupewa fedha kutoka kwenye Mfuko wa Pamoja wa Tanzania na Japan na kupata shilingi bilioni 0.94 zilizotumiwa kwa ujenzi wa miradi ya umwagiliaji maji mashambani shilingi bilioni 0.795 na kukarabati vyuo vya mafunzo ya kilimo shilingi bilioni 0.145. Mheshimiwa Spika, hadi tarehe 21 Juni, 2004, Wizara ilikuwa imepokea jumla ya shilingi bilioni 22.63, sawa na asilimia 100 ya fedha za matumizi ya kawaida zilizoidhinishwa. Aidha, shilingi bilioni 21.9 sawa na asilimia 96.77 ya fedha zilizoidhinishwa, zilikuwa zimetumika. Mheshimiwa Spika, hadi tarehe 21 Juni 2004, shilingi bilioni 6.44 fedha za ndani zikiwa ni sawa na fedha zilizoidhinishwa zilikuwa zimetolewa. Hadi tarehe 21 Juni, 2004, miradi ilikuwa imetumia shilingi bilioni 18.0 ya fedha za nje. Matumizi hayo ni sawa na asilimia 71.6 ya fedha za nje zilizotengwa. Asilimia ndogo ya matumizi ya fedha za nje inasababishwa na muda mrefu unaotumika kuagiza vifaa na magari na utaratibu mrefu uliopo wa kuwapata makandarasi kwa njia za zabuni. Mheshimiwa Spika, mwaka wa 2003/2004 ulikuwa mwaka wa pili wa utekelezaji wa Mpango wa Kuendeleza Sekta ya Kilimo (Agricultural Sector Development Programme – ASDP). Programu hii inatekelezwa katika ngazi ya wilaya chini ya Mipango ya Wilaya ya Maendeleo ya Kilimo (District Agricultural Development Plans – DADPs) ikiwa ni sehemu muhimu ya utekelezaji wa Mkakati wa Kupunguza Umaskini. Jumla ya shilingi bilioni nne zilitengwa katika bajeti ya mwaka wa 2003/2004 na kupelekwa kwenye wilaya 90 kwa ajili ya kutekeleza mipango hiyo (Kiambatisho Na 4). Fedha hizo zilikuwa kwa ajili ya kutekeleza miradi ya ujenzi na ukarabati wa miradi 67 ya umwagiliaji maji mashambani; ukarabati na uchimbaji wa malambo 35, ukarabati wa majosho 196, ujenzi wa sehemu za kupukuchulia na kusafishia kahawa (central pulparies) 34 na uimarishaji wa Vyama vya Kuweka na Kukopa – (SACCOS) 126. Umewekwa utaratibu ambao kwao Mikoa na Halmashauri za Miji na Wilaya zinatekeleza na kutoa taarifa za utekelezaji kwa Wizara za kisekta ambazo zinaratibu na kutoa maelekezo na ushauri wa kitaalam. Mheshimiwa Spika, ipo miradi sita ambayo inatekelezwa katika wilaya, lakini chini ya usimamizi wa wizara za kisekta. Miradi hiyo ni Mradi Shirikishi wa Maendeleo ya Kilimo na Uwezeshaji (Participatory Agricultural Development Project – PADEP), Programu Husishi ya Kilimo cha Umwagiliaji Maji Mashambani (Participatory Irrigation Development Programme – PIDP), Mradi wa Kuendeleza Kilimo cha Umwagiliaji Maji Mashambani Katika Mabonde ya Mito Pangani na Rufiji (River Basin Management and Smallholder Irrigation Improvement Project- RBMSIIP), Programu ya Kusaidia Sekta ya Kilimo (Agricultural Sector Programme Support – ASPS), Programu Maalum ya Usalama wa Chakula (Speicial Programme for Food Security – SPFS), Mradi wa Huduma za Ugani (National Agricultural Extension Project NAEP-II). Maelezo kuhusu miradi hiyo yametolewa katika sehemu zinazohusika katika hotuba hii. Mheshimiwa Spika, Wizara ya Kilimo na Chakula kwa kushirikiana na Ofisi ya Rais – Tawala za Mikoa na Serikali za Mitaa, imeendelea kuwapatia wakulima teknolojia bora za uzalishaji ili kuwawezesha kuongeza uzalishaji na tija. Katika mwaka wa 2003/ 2004, mkazo uliwekwa katika matumizi ya mbinu shirikishi jamii ili kuibua matatizo na kuainisha mikakati ya kuongeza tija na uzalishaji. Jumla ya shilingi milioni 167 zilitolewa na kutumika kuanzisha mashamba darasa katika wilaya 41 ambazo ni Iringa, Arumeru, Mbulu, Babati, Kibaha, Bagamoyo, Temeke, Dodoma, Njombe, Bukoba, Ngara, Kasulu, Hai, Kilwa, Musoma, Serengeti, Bunda, Rungwe, Mbeya, Ulanga, Singida, Mtwara, Ukerewe, Sengerema, Magu, Mpanda, Songea, Mbinga, Shinyanga, Kahama, Igunga, Urambo, Korogwe, Lushoto, Sumbawanga, Morogoro, Kongwa, Tabora, Mpwapwa, Arusha Mjini, na Muheza. Wataalam 121, pamoja na wakuu wa wilaya 24 kutoka wilaya za mikoa ya Mara, Kigoma, Tabora, Morogoro, Pwani na Dodoma walifanya ziara za mafunzo ya wiki moja moja mkoani Singida kujifunza mbinu shirikishi jamii. Aidha, vipindi 52 vya mafunzo ya kilimo bora cha mazao na matokeo ya utafiti wa kilimo na ufugaji bora viliandaliwa na kutangazwa na Redio Tanzania. Wizara pia iliandaa mada tatu za video kuhusu kilimo cha paprika na vanila. Katika mwaka wa 2003/2004, Wizara ya Kilimo na Chakula ilitumia shilingi milioni 830 kununua na kusambaza gari mojamoja katika wilaya 52 kwa ajili ya kuwawezesha wataalam wa ugani kuwafikia wakulima kwa urahisi zaidi. Magari hayo yalipelekwa kwenye Halmashauri za Wilaya za Ngorongoro, Monduli, Babati, Simanjiro, Mbulu, Bagamoyo, Kisarawe, Kinondoni, Temeke, Dodoma (V), Mpwapwa, Kilolo, Ludewa, Makete, Biharamulo, Bukoba, Ngara, Kasulu, Kibondo, Moshi (V), Rombo, Mwanga, Tarime, Musoma (V), Serengeti, Kilwa, Liwale, Chunya, Rungwe, Ileje, Mvomero, Kilombero, Ilemela, Misungwi, Namtumbo, Magu, Tandahimba, Newala, Sumbawanga, Mpanda, Manyoni, Iramba, Kishapu, Meatu, Maswa, Nzega, Urambo, Uyui, Lushoto, Kilindi, Korogwe, na Mbinga. Katika mwaka wa 2003/2004, Mradi Shirikishi wa Maendeleo ya Kilimo na Uwezeshaji (Participatory Agricultural Development and Empowerment Project - PADEP) ulianza kutekelezwa katika wilaya za Morogoro Vijijini, Hai, Singida Vijijini, Iringa Vijijini, Hanang, Masasi, Nachingwea na Arumeru. Kazi zilizofanyika katika wilaya hizo ni pamoja na kuandaa mipango ya kuimarisha uwezo wa kiutendaji wa Halmashauri, kusimamia shughuli za maendeleo ya kilimo, kuandaa miongozo na kutoa mafunzo ya matumizi ya mbinu shirikishi jamii. Aidha, mradi umeandaa mfumo wa ufuatiliaji na tathmini ya utekelezaji wa Mradi kitaifa na mfumo wa usimamizi wa fedha kutumia kompyuta (Computerized Financial Management System). Hadi Mei 2004, Mradi ulikuwa umetumia jumla ya shilingi bilioni 2.10 kwa kazi hizo. Katika mwaka wa 2003/2004, Wizara ilitoa kipaumbele katika ukarabati wa skimu na mabwawa yaliyojengwa zamani na kuharibika kwa uchakavu au kuharibiwa na mvua za El~nino, kuendeleza ukanda wa kijani kuzunguka Ziwa Viktoria, uvunaji wa maji ya mvua kwa kujenga mabwawa kwa ajili ya matumizi ya kilimo cha umwagiliaji maji na matumizi ya nyumbani na ya mifugo. Katika kipindi cha mwaka wa 2001 hadi 2004 jumla ya miradi yenye jumla ya hekta 35,586 iliendelezwa: Hekta 4,806 ziliendelezwa katika mwaka wa 2001/2002 na hekta 11,242 katika mwaka wa 2002/ 2003. Katika mwaka wa 2003/2004, Wizara ilipanga kupanua eneo linalolimwa kwa kumwagiliwa maji kwa jumla ya hekta 29,397. Hadi mwezi wa Juni, 2004, hekta 23,970, sawa na asilimia 81.5 ya lengo, zilikuwa zimeendelezwa. Kutokana na uendelezaji huo, eneo linalolimwa kwa kumwagiliwa maji limeongezeka kutoka hekta 157,000 mwaka wa 1999/2000 kufikia hekta 227,486 mwaka wa 2003/2004, ongezeko la hekta 70,486 sawa na asilimia 44.89. Mheshimiwa Spika, Katika mwaka wa 2001/2002, Wizara ya Kilimo na Chakula, kwa kushirikiana na JICA, ilianza maandalizi ya Mpango Kabambe wa Kilimo cha Umwagiliaji Maji Mashambani. Mpango huo umeweka lengo la kuendeleza jumla ya hekta 30,000 kila mwaka. Ili lengo hilo liweze kufikiwa, Taifa linapaswa kuwekeza sio chini ya shilingi bilioni 30 kwa mwaka. Kiwango hicho cha uwekezaji kikiwezekana, ifikapo mwaka wa 2017 jumla ya hekta 405,400 zitakuwa zikimwagiliwa maji, eneo ambalo litaliwezesha Taifa kujitosheleza kwa mpunga. Viwango vya uwekezaji kwa ajili ya kuendeleza kilimo cha umwagiliaji maji mashambani bado ni vidogo. Jedwali Na. 3. Awamu ya kwanza ya maandalizi ya Mpango ilikamilika mwaka wa 2002/2003 na ilibaini kuwepo kwa jumla ya hekta milioni 29.4 zinazofaa kwa kilimo cha umwagiliaji maji mashambani. Kati ya hizo, hekta milioni 2.3 zina uwezekano mkubwa wa kuendelezwa, hekta milioni 4.8 zina uwezekano wa wastani wa kuendelezwa na hekta milioni 22.3 zina uwezekano mdogo wa kuendelezwa. Awamu ya pili ya mpango huo ilianza kuandaliwa mwaka wa 2002/2003 na imekamilika mwaka wa 2003/2004. Mpango huo umeainisha skimu 10 kati ya skimu zilizopo nchini na kubaini gharama za ujenzi, uendeshaji na matengenezo kwa lengo la kuzifanya skimu za mfano zinazoweza kuigwa na skimu za aina hiyo nchini katika kupanga, kusanifu, kuendesha na kukarabati skimu za umwagiliaji maji mashambani zitakazotekelezwa katika mipango ya maendeleo ya kilimo ya wilaya. Skimu zilizohusika ni Kinyope, Lindi Vijijini yenye ukubwa wa hekta 480, Magoma, Korogwe hekta 350; Pawaga, Iringa Vijijini hekta 2000; Musa Mwinjanga, Hai hekta 676; Mgongola, Morogoro Vijijini hekta 620; Lower Moshi, Moshi Vijijini hekta 2,300; Kisese, Kondoa hekta 120; Pamila, Kigoma Vijijini hekta 40; Nkenge, Bukoba hekta 500 na Luchili, Sengerema hekta 40. Katika mwaka wa 2003/2004, ilikusudiwa kukarabati skimu 29, hadi tarehe 27 Juni 2004, skimu 26 zilikuwa zimekarabatiwa kwa gharama ya shilingi bilioni sita. Utekelezaji huo ni sawa na asilimia 89 ya lengo. Skimu tatu za Liyuni, Namtumbo (hekta 400), Nkonkwa, Kigoma vijijini (hekta 440) na Msambara, Kasulu (hekta 600), zenye jumla ya hekta 1,440 bado zipo katika hatua ya upimaji na usanifu. Katika mwaka wa 2003/2004, ilikusudiwa kukarabati na kujenga mabwawa mapya 11. Kati ya hayo mabwawa sita yalijengwa na kukamilika, sawa na asilimia 55 ya lengo. Aidha, upimaji na usanifu wa mabwawa manne ya Tyeme-Masagi (hekta 200), Kironda-Datali, Iramba (hekta100), Mkomazi, Korogwe (hekta 200) na Mesaga, Serengeti (hekta 170) umekamilika na ujenzi wake unatarajiwa kufanywa mwaka wa 2004/2005 (Kiambatisho Na. 5). Katika mwaka wa 2003/2004, mifereji na vigawa maji katika skimu 10 za zamani zenye jumla ya hekta 248 zinazomwagiliwa maji kwa kutumia pampu zilikarabatiwa. Kazi iliyobaki ni ufungaji wa pampu zinazotumia nishati ya upepo, mionzi ya jua na mafuta ya dizeli unaogharimiwa kwa pamoja na Serikali ya Tanzania, Shirika la Maendeleo la Umoja wa Mataifa (UNDP) na wakulima wenyewe. Skimu hizo ni Bwanza (hekta 20) na Tamau (hekta 20) Bunda; Kahangara (hekta 20) na Ilungu (hekta 20) Magu; Luchili (hekta 48) Sengerema; Mkoma (hekta 20) Tarime; Nyabangu (hekta 20), Chanyauru (hekta 20) Musoma Vijijini; na Nakatunguru (hekta 20) Ukerewe na Nyatwali (hekta 20) Bunda. Kwa kushirikiana na Halmashauri za Wilaya, vikundi 73 vya wakulima vimeundwa katika vijiji vya Nyakaboja, Magu (18), Mwamanyiri, Magu (17), Nyangwi, Nyamagana (23) na Nyaholongo, Misungwi (15). Vikundi hivi vya wakulima vimeanzisha mashamba madogo yenye jumla ya hekta 150 ambayo yameanza kumwagiliwa maji yanayotoka katika visima vifupi na Ziwa Victoria. Katika mwaka 2003/2004, skimu sita za umwagiliaji maji mashambani, zenye jumla ya hekta 1,850 zilikarabatiwa kwa kutumia shilingi milioni 795.0 kutoka kwenye Mfuko wa Pamoja wa Msaada wa Chakula wa Tanzania na Japan. Skimu hizo ni Ghona, Moshi Vijijini (hekta 450); Yavayava, Mkuranga (hekta 100); Kirya, Mwanga (hekta 350); Segeni, Rufiji (hekta 100); Kitivo, Lushoto (hekta 450) na Mloa - Malizanga, Iringa Vijijini (hekta 400). Katika mwaka 2003/2004, mradi huu ulikamilisha ujenzi wa skimu tatu zenye jumla ya hekta 1,060: Skimu hizo ni Kivulini, Mwanga, (hekta 410), Longoi, Hai (hekta 300) na Mapogoro, Iringa Vijijini, (hekta kwa gharama ya shilingi bilioni 1.44. Aidha, wakulima 85 kutoka katika skimu hizo walipewa mafunzo ya uendeshaji wa skimu na matumizi bora ya maji. Kutokana na ujenzi huo, uzalishaji wa mazao katika skimu hizo umeongezeka kutoka wastani wa tani mbili kwa hekta hadi tani tano kwa hekta kwa zao la mpunga na kutoka tani moja na nusu kwa hekta hadi tani tatu kwa hekta kwa zao la mahindi. Utekelezaji wa skimu hizo tatu unakamilisha jumla ya skimu 15 zenye eneo la hekta 5,059 zilizokuwa zimepangwa kutekelezwa chini ya mradi. Katika mwaka wa 2003/2004, skimu 21 zenye jumla ya hekta 4,669 katika wilaya za Babati, Dodoma Vijijini, Manyoni, Nzega, Shinyanga na Kwimba zilijengwa kwa gharama ya shilingi bilioni 4.1. Utekelezaji huu unatimiza lengo lililowekwa na programu. Aidha, malambo mawili ya Skimu za Mangisa (hekta 180) na Dongobesh (hekta 200) Mbulu, yalijengwa. Pamoja na utekelezaji huo, visima vifupi 33 vilichimbwa na kuwekewa pampu za miguu kwa ajili ya umwagiliaji wa bustani na vitalu vya mbegu ya mpunga. Visima hivi vilichimbwa katika Wilaya za Babati (6); Dodoma Vijijini (9); Nzega (5), Igunga (2); Manyoni (1); Misungwi (3) Kwimba (3) na Shinyanga Vijijini (4). Katika mwaka 2003/2004, programu hiyo inayotekelezwa katika mikoa ya Iringa na Mbeya na kugharamiwa kwa pamoja na Serikali za Tanzania na Denmark, imekamilisha upimaji, usanifu, na maandalizi ya mikataba ya ujenzi wa skimu za umwagiliaji maji mashambani kwa kutumia shilingi milioni 60. Ukarabati wa skimu za Nyanzwa (hekta na Irindi (hekta 610), Kilolo umeanza mwezi wa Juni 2004, na ukarabati wa skimu za Utengule Usongwe (hekta 600), Mbeya Vijijini na Naming’ongo (hekta 1000), Mbozi unatarajiwa kuanza mwezi wa Julai, 2004 baada ya kukamilisha taratibu za mikataba ya ujenzi. Ukarabati wa skimu zote nne unatarajia kugharimu shilingi bilioni 2.07. Mheshimiwa Spika, uzalishaji katika sekta ya kilimo kwa sehemu kubwa unategemea matumizi endelevu ya ardhi yetu. Hivi sasa nchi yetu inakabiliwa na tatizo kubwa la mmomonyoko wa udongo kutokana na matumizi mabaya ya ardhi. Udongo mwingi wenye rutuba unachukuliwa na maji ya mvua wakati wa mvua na upepo wakati wa kiangazi. Hali hii inaweza kudhibitiwa kwa kutumia teknolojia rahisi, kwa mfano kuzingatia kilimo cha matuta na kutengeneza makingamaji katika sehemu zenye miinuko. Ili kueneza matumizi ya teknolojia rahisi za kukabiliana na mmomonyoko wa udongo, katika katika mwaka wa 2003/2004, Wizara ilitoa mafunzo ya hifadhi ya udongo kwa wakulima wakufunzi 450 na maafisa ugani 87. Baada ya kuhitimu, wakulima wakufunzi wamewafundisha wakulima wengine 1,600. Mafunzo hayo yalijumuisha kupima na kuchimba matuta na makinga maji, kuanzisha mashamba ya mafunzo kwa wakulima, vitalu vya miche ya miti, kupanda miti kwa ajili ya kuendeleza kilimo mseto na kutengeneza matuta kwa ajili ya kuvuna maji ya mvua mashambani. Mafunzo hayo yalifanyika katika mashamba ya wakulima katika wilaya za Dodoma Vijijini, Mpwapwa, Kasulu, Kigoma, Kilosa, Morogoro vijijini, Singida, Shinyanga Vijijini; Geita, Muheza, Korogwe, Lushoto, Rombo, Hai, Monduli, Iringa Vijijini, Magu na Tarime. Maeneo hayo yalilengwa kwa kuwa yanakabiliwa na tatizo kubwa la mmomonyoko wa udongo. Jumla ya shilingi milioni 192.21 zilitumika kugharamia kazi hizo. Mheshimiwa Spika, Wizara ya Kilimo na Chakula iliendelea kufanya utafiti ili kutoa teknolojia mbalimbali zitakazowawezesha wakulima kuongeza tija na ufanisi katika uzalishaji. Utafiti huo ulilenga: kutathmini matatizo ya wakulima kwa kutumia mbinu shirikishi jamii, kutoa teknolojia kwa lengo la kumuongezea mkulima mavuno, tija na faida, kuzalisha na kukuza mbegu bora za mazao mbalimbali, kuimarisha uwezo wa watafiti kutumia mbinu shirikishi katika kutathmini matatizo ya wakulima na kutoa ushauri kwa wakulima kuhusu jinsi ya kutumia teknolojia mbalimbali za kilimo na mifugo. Katika mwaka wa 2003/ 2004, utafiti wa mazao ya kilimo uliendelea kutekelezwa katika kanda zote 7 zenye jumla ya vituo 18 vilivyoko chini ya Wizara ya Kilimo na Chakula. Jumla ya shilingi bilioni 1.45 zilitumika kugharamia shughuli za utafiti. Mheshimiwa Spika, katika mwaka wa 2003/2004 vituo vya utafiti vilikamilisha utafiti na kutoa aina mpya saba ya mbegu za mazao ya chakula. Kituo cha Ilonga, Morogoro kilitoa aina mpya ya kunde iitwayo Vuli-2 na mbegu ya mbaazi iitwayo Tumia. Vituo vya Kibaha na Naliendele vilitoa aina mpya za muhogo zinazoitwa Kibaha, Mumba na Naliendele, kituo cha Uyole kilitoa aina mbili za mbegu mpya ya mbegu za maharage zinazoitwa Uyole 03 na Urafiki (Kiambatisho Na. 6). Aidha, Wizara imeendelea kuimarisha huduma za utafiti wa mazao kwa kukarabati na kukamilisha ujenzi wa miundombinu ya umwagiliaji maji mashambani na nyumba za watafiti, kununua magari, vifaa na madawa ya maabara, na kompyuta. Ili kutekeleza kazi hizo Wizara ilitumia jumla ya shilingi Mheshimiwa Spika, ili kuongeza tija katika uzalishaji wakulima wanapaswa kuongeza viwango vya matumizi ya pembejeo muhimu katika kilimo, hususan mbolea na madawa ya kudhibiti visumbufu. Sababu moja kubwa ya tija ndogo ya mazao yetu mengi ya chakula na biashara inatokana na matumizi madogo sana ya mbolea. Wakulima nchini hutumia wastani wa kilo 7 za mbolea kwa hekta moja ikilinganishwa na matumizi ya kilo 16 nchini Ethiopia, Malawi 16, Afrika Kusini 51, India 103, China 279, Vietnam 365 na Uholanzi 578. Nchi nyingi zinazotumia mbolea chini ya kilo 103 kwa hekta huwa na tija ndogo, uzalishaji mdogo na huwa zinakabiliwa na upungufu wa chakula wa mara kwa mara. Ili kuwasaidia wakulima kupata pembejeo kwa wingi na kwa wakati, katika mwaka wa 2003/2004 Wizara ya Kilimo na Chakula iliendelea kuratibu upatikanaji, usambazaji na matumizi ya pembejeo nchini. Katika mwaka huo, makadirio ya mahitaji ya mbolea yalikuwa tani 185,500. Hadi tarehe 31 Mei 2004, jumla ya tani 125,653 za aina mbalimbali za mbolea, sawa na asilimia 68 ya mahitaji zilikuwa zimesambazwa kwa wakulima. Katika msimu wa 2003/2004, ulikuwepo upungufu wa jumla ya tani 59,847 za mbolea. Upungufu huo ulitokana na baadhi ya makampuni kutoagiza mbolea kwa wingi kama ilivyokuwa imetarajiwa kutokana na kupanda kwa bei ya mbolea katika soko la dunia. Mheshimiwa Spika, katika Bajeti ya mwaka wa 2003/2004 Serikali, kwa mara ya kwanza katika miaka zaidi ya 12, ilirejesha utaratibu wa kutoa ruzuku kwa mbolea kwa ajili ya mikoa ya Nyanda za Juu Kusini kwa kutenga shilingi bilioni mbili kufidia sehemu ya gharama za usafirishaji wa mbolea kwenda kwenye mikoa hiyo. Lengo la uamuzi huo lilikuwa ni kudhibiti bei za mbolea katika mikoa hiyo ili zisizidi shilingi 14,000 kwa mfuko wa kilo hamsini katika vituo vikuu vya kupokelea mbolea vilivyoko Iringa na Makambako katika mkoa wa Iringa, Mbeya, Songea, na Sumbawanga. Kamati za Taifa, Mikoa na Wilaya ziliundwa kusimamia usambazaji wa mbolea hiyo. Utaratibu huo ungeiwezesha mikoa kuzalisha chakula kwa wingi na kuwa na ziada ambayo ingetumiwa kulisha maeneo ambayo yangekabiliwa na upungufu wa chakula. Kamati za Mikoa zilipewa majukumu ya kuhakiki na kuratibu mbolea iliyopo, kusimamia utekelezaji wa mikataba na kutoa taarifa. Kamati za Wilaya zilikuwa na majukumu ya kuteua wasambazaji wa mbolea, kuratibu bei ya kuuzia mbolea katika ngazi ya kijiji, usambazaji na uuzaji wa mbolea katika maeneo yao na kutoa taarifa za utekelezaji kwa kamati za Mikoa na Taifa. Wajumbe wa Kamati za wilaya walikuwa: Mkuu wa Wilaya (Mwenyekiti), Mkurugenzi wa Halmashauri ya Wilaya/Mji, Afisa Kilimo wa Wilaya (Katibu), Afisa Biashara wa Wilaya na Waheshimiwa Wabunge katika wilaya. Hadi mwezi wa Mei 2003, jumla ya tani 38,935 za aina mbalimbali za mbolea zilikuwa zimepelekwa kwenye mikoa ya Nyanda za Juu Kusini: Mbeya, tani 14,016, Iringa, tani 14,955, Ruvuma, tani 8,771 na Rukwa, tani 1,193. Kati ya mbolea hiyo, tani 33,492 ziliuzwa chini ya utaratibu wa fidia: Iringa ziliuzwa tani 11,707, Ruvuma tani 7,932, Mbeya tani 12,850 na Rukwa tani 1,003. Kiasi hicho cha mbolea kilichouzwa ni asilimia 63.2 ya makisio ya mahitaji ya mbolea katika mikoa ya Nyanda za Juu Kusini kwa mwaka. Jumla ya shilingi bilioni 1.27 zimetumika kufidia sehemu ya gharama za usafirishaji wa mbolea. Kutokana na kudhibitiwa kwa bei za mbolea, wakulima waliongeza matumizi ya mbolea na kusababisha kuwepo kwa upungufu wa mbolea nchini kwa sababu kuongezeka kwa matumizi hakukuambatana na uingizaji wa mbolea kutoka nje. Hii ilitokana na uamuzi kufanyika katikati ya mwaka jambo ambalo halikuwezesha wafanyabiashara kuagiza mbolea kuuwahi msimu. Kutokana na mafanikio yaliyopatikana katika msimu wa 2003/2004, utaratibu huu utapanuliwa katika mpango wa 2004/ 2005. Mahitaji ya viuatilifu katika msimu wa 2003/2004 yalikuwa tani 21,000 za madawa ya unga na lita milioni 4.6 kwa madawa ya maji. Kati ya hizo, tani 6,000 sawa na asilimia 28 za mahitaji ya madawa ya unga na lita milioni 2.1 sawa na asilimia 45 za mahitaji ya madawa aina ya maji, zilipatikana na kusambazwa kwa wakulima. Upatikanaji wa viuatilifu ulikuwa chini ya malengo kwa sababu wafanyabishara walihofu athari za ukame kuathiri soko la madawa kwa baadhi ya maeneo yanayozalisha mazao yanayotumia madawa kwa wingi, hususan mazao ya nafaka, pamba, korosho na kahawa. Jumla ya shilingi 3,592,500 zilitumiwa kugharamia uratibu wa upatikanaji, usambazaji na kufundisha wakulima na wasambazaji wa madawa ya kilimo matumizi bora na salama ya madawa ya hayo. Mheshimiwa Spika, mbegu bora ni muhimu sana katika uzalishaji. Matumizi ya mbegu bora na mbinu sahihi za kilimo yanaweza kuongeza uzalishaji wa mazao kwa kiasi kikubwa sana. Kwa mfano, mbegu bora za mpunga zinaweza kuzalisha mara tano zaidi ikilinganishwa na mbegu za kawaida. Ili kuongeza upatikanaji wa mbegu bora kwa wakulima, Wizara iliendelea kuratibu upatikanaji wa mbegu bora, kusimamia ubora wa mbegu hizo na kuzalisha mbegu za msingi katika mashamba ya mbegu yanayosimamiwa na Wizara. Katika mwaka wa 2003/2004 jumla ya hekta 898.8, sawa na asilimia 90 ya lengo (hekta 1,000) zililimwa na kupandwa mazao ya mbegu za nafaka, mikunde na mbegu za mafuta katika mashamba ya Serikali ya Arusha (hekta 380.2), Dabaga (hekta 136.4), Mwele (hekta 100), Kilangali (hekta 80) na Msimba (hekta 202.2). Kutokana na hekta hizo jumla ya tani 1,300 za mbegu zinatarajiwa kuvunwa. Jumla ya shilingi 623,050,000 zilitengwa kwa uzalishaji wa mbegu ambapo jumla ya shilingi 419,810,000 zilitumika. Aidha, Wizara ilifanya ukaguzi katika mashamba ya mbegu na ya wakulima wadogo wa mbegu vijijini wanaozalisha mbegu za ubora wa kuazimiwa. Jumla ya sampuli 1,439 za mbegu zilichukuliwa kwa ajili ya kukaguliwa katika maabara za Wizara zilizopo Morogoro, Njombe na Tengeru, Arusha. Mheshimiwa Spika, ili kuwawezesha wananchi walioathirika zaidi na ukame katika mwaka wa 2003/2004, Serikali iliomba msaada wa mbegu kwa ajili ya kuzigawia kaya 302,026 katika maeneo yaliyokuwa yamekabiliwa na upungufu wa chakula. Baadhi ya wahisani waliitikia wito huo na kutoa jumla ya dola za Kimarekani 1,494,000 zilizotosha kununua na kusambaza tani 915.8 za mbegu kupitia Shirika la Chakula na Kilimo la Umoja wa Mataifa – FAO. Aina mbalimbali za mbegu zikiwemo za mahindi, mpunga, mtama, maharage na kunde zilinunuliwa. Wahisani waliotoa fedha za kununulia mbegu ni FAO, dola za kimarekani 400,000; Jamhuri ya Ireland, dola 220,000; Norway, Dola 282,000; Sweden dola 400,000 na Canada, dola 192,000. Napenda kuzishukuru nchi zote na mashirika wahisani yaliyotoa msaada wa fedha zilizotumika kununulia mbegu za wakulima katika msimu wa 2003/2004. Mheshimiwa Spika, Wizara imeendelea kufanya maandalizi ya kuanzisha Wakala wa Serikali wa Mbegu utakaosimamia uzalishaji na usambazaji wa mbegu bora nchini. Maandalizi hayo yamefikia hatua za mwisho na kibali cha kutangaza nafasi ya Mtendaji Mkuu kimetolewa. Mheshimiwa Spika, katika mwaka wa 2003/2004, jumla ya matrekta makubwa 246, matrekta madogo ya mkono 121, majembe ya kukokotwa na wanyamakazi 44,811 na majembe ya mkono 2,705,580, yaliingizwa nchini. Aidha, Chama cha Wadau wa Pamba (Tanzania Cotton Association) kimeagiza matrekta 100 yatakayomilikiwa na viwanda vya kuchambua pamba ili kutoa huduma ya ukodishaji matrekta kwa bei nafuu kwa wakulima wa pamba. Mheshimiwa Spika, katika mwaka wa 2003/2004, Wizara ya Kilimo na Chakula ilitumia shilingi milioni 326.65 kukarabati na kuvipatia zana za mafunzo vituo 25 vya wanyamakazi. Kati ya hivyo, vituo 18 vipo chini ya Halmashauri za Wilaya na saba vipo chini ya vyuo vya kilimo. Vituo hivyo vipo katika mikoa ya Mwanza (3), Shinyanga (1), Tabora (2), Mtwara (1), Singida (3), Mbeya (2), Mara (1), Iringa (3), Ruvuma (1), na Tanga (1) na kituo kimoja kimoja katika Vyuo vya Uyole, Ukiriguru, Mlingano, Mtwara, Igurusi, Ilonga na KATC. Aidha, vituo vya Rujewa, Mbarali, Kate (Nkasi), Nyololo (Mufindi), Mayale (Njombe), Malya (Kwimba), Ibologero (Igunga), na Ilongero (Singida) vimeanzisha mashamba ya mfano kwa ajili ya kuwafundisha wakulima matumizi ya wanyamakazi. Mheshimiwa Spika, katika mwaka wa 2003/2004, Mfuko wa Pembejeo wa Taifa uliendelea kukusanya madeni yenye thamani ya shilingi 5.8 yanayotokana na mikopo iliyotolewa katika kipindi cha mwaka wa 1995/96 hadi 1998/1999. Hadi tarehe 31 Mei 2004, jumla ya shilingi bilioni 3.1 zilikuwa zimerejeshwa. Juhudi za kufuatilia madeni yaliyobaki zinaendelea, ikiwa ni pamoja na kuuza dhamana za wadaiwa ili kurejesha mikopo. Jumla ya dhamana za wadaiwa 57 zimeuzwa na zimewezesha kurejeshwa kwa shilingi milioni 343.3. Mheshimiwa Spika, kuanzia msimu wa 2002/2003 hadi msimu wa 2003/2004, Mfuko wa Taifa wa Pembejeo uliidhinisha jumla ya shilingi bilioni 5.4 ambazo zilipelekwa benki za Ushirika za Kagera, Kilimanjaro, Exim na Benki ya Wananchi ya Mufindi na Shirikisho la Vyama vya Ushirika wa Kuweka na Kukopa (SCCULT). Hadi kufikia tarehe 31 Mei 2004, jumla ya shilingi bilioni 4.97 zilikuwa zimekopeshwa na shilingi bilioni 1.76 zilikuwa zimerejeshwa. Mgawanyo wa mikopo hiyo ni kama inavyoonyeshwa katika Jedwali Na. 4. Aidha, Mfuko wa Pembejeo ulitoa mikopo ya moja kwa moja yenye thamani ya shillingi milioni 452.2 kwa ajili ya kukarabati matrekta mabovu. Mheshimiwa Spika, katika mwaka wa 2003/2004, jumla ya waombaji 340 walipitishwa na Bodi ya Mfuko wa Pembejeo kupewa mikopo ya kukarabati matrekta. Waombaji 103 tayari wamepata mikopo yao kama ifuatavyo: Mwanza saba, Morogoro 29, Dar es Salaam mmoja, Shinyanga watano, Iringa tisa, Mbeya 11, Pwani watatu, Kilimanjaro watano, Manyara wawili, Arusha 27, Mara mmoja, na Dodoma watatu. Waombaji 237 wako katika hatua mbali mbali za kukamilisha taratibu za kupata mikopo. Aidha, waombaji 69 wamepitishwa na Bodi kwa ajili ya kununua matrekta mapya ambapo sita tayari wamepata mikopo hiyo (mmoja mmoja kutoka mikoa yaKilimanjaro, Ruvuma, Arusha, Dodoma na Iringa wawili). Aidha, makampuni mawili yamepatiwa mikopo ya kununua jumla ya matrekta tisa kwa ajili ya kuanzisha vituo vya kukodisha matrekta. Katika mwaka wa 2004/2005 na miaka inayofuata Mfuko utakopesha kupitia benki za wananchi, vyama vya kuweka na kukopa, vyama vya ushirika na vyama vya wakulima hivyo kuondokana na tatizo la ukosefu wa mali za kuweka rehani. Mheshimiwa Spika, katika mwaka wa 2003/2004, Wizara ya Kilimo na Chakula ilitoa mafunzo kwa wataalam na wakulima ili kuwawezesha kuendesha kilimo cha kibiashara. Mafunzo kwa vitendo yalitolewa katika mashamba ya vyuo ambavyo vililima jumla ya hekta 372.8. Aidha, mitaala ya mafunzo kwa wataalam wa kilimo iliboreshwa kwa kujumuisha stadi za kilimo cha kibiashara, hifadhi ya mazingira, mazao ya biashara na udhibiti wa virusi na ugonjwa wa UKIMWI. Uboreshaji wa mitaala hiyo uligharimu shilingi milioni 14.7 Wizara ilitoa udhamini kwa wanafunzi katika vyuo vya kilimo ambapo wanafunzi 150 walipewa udhamini katika vyuo vya Mlingano, Tanga (20), Ukiriguru, Mwanza (25), Uyole, Mbeya (40), Ilonga, Kilosa (25), Tumbi, Tabora (20) na Igurusi, Mbeya (20). Aidha, Serikali iliendelea kudhamini mafunzo ya wanafunzi 100 waliopo mwaka wa pili katika vyuo hivyo. Gharama za udhamini kwa wanafunzi zilifikia shilingi milioni 95.5. Mheshimiwa Spika, katika mwaka wa 2003/2004 Wizara ilitoa mafunzo ya matumizi na matengenezo ya matrekta madogo ya mkono kwa maafisa zana 42 kutoka mikoa ya Mara (4), Tabora (4), Singida (5), Dodoma (2), Morogoro (8), Kilimanjaro (3), Arusha (2), Kigoma (6), Mbeya (2) na Rukwa (6). Lengo la mafunzo hayo ni kuwawezesha kutoa huduma za mafunzo na matengenezo ya matrekta madogo kwa wakulima katika maeneo yao. Aidha, maafisa ugani 360 kutoka mikoa ya Mwanza, Shinyanga, Tabora, Mtwara, Singida, Mbeya, Mara, Iringa, Ruvuma na Tanga walipatiwa mafunzo juu ya matumizi bora ya zana zinazokokotwa na wanyamakazi. Katika mwaka wa 2003/2004 mashine ndogo 84 za kubangua korosho zilinunuliwa na kutumika katika kutoa mafunzo kwa maafisa zana 30 kutoka Halmashauri za Wilaya za mikoa ya Ruvuma (9), Pwani (6), Tanga (9) na Mtwara (6). Baada ya mafunzo maafisa hao walipewa mashine hizo ili wazitumie kutoa mafunzo kwa wakulima katika maeneo yao. Shilingi milioni 16 zilitumika kugharamia mafunzo hayo. Mheshimiwa Spika, katika mwaka wa 2003/2004, Wizara kwa kushirikiana na Halmashauri za Wilaya iliendelea kutoa mafunzo kwa wataalam wa ugani na kuwapatia vitendea kazi ili kuwawezesha kuwahudumia wakulima kwa urahisi. Katika mwaka wa 2003/2004, Wizara ilitumia jumla ya shilingi milioni 18 kutoa mafunzo kuhusu matumizi ya mbinu shirikishi jamii na shamba darasa kwa wataalam wawezeshaji 22 kutoka wilaya za Serengeti, Bunda, Babati, Mbinga, Ngara, Magu, Musoma, Muheza, Arumeru na Mbeya kwa lengo la kueneza mbinu hizo katika wilaya ili wawe wakufunzi katika wilaya zilizokuwa hazikupata fursa ya mafunzo hayo. Mheshimiwa Spika, ili kuendeleza mbinu shirikishi jamii katika shughuli za utafiti, Wizara ilitoa mafunzo kwa watafiti 36 kutoka kanda saba za Utafiti ili kuwawezesha kuchambua matatizo ya wakulima kwa kutumia mbinu hiyo. Aidha, Wizara ilikamilisha uandaaji wa vitabu vya kufundishia kozi ya dhana ya Mifumo ya Kilimo (Farming Systems Approaches - Training Manuals: Volumes 1 and 2) na kuvisambaza kwa watafiti na wadau wa sekta ya kilimo. Mheshimiwa Spika, katika kipindi cha mwaka wa 2003/2004 mafunzo ya teknolojia za hifadhi ya mazao ya nafaka na mikunde yalitolewa kwa wataalam wawezeshaji 104 wa Halmashauri za Wilaya za Babati, Mbulu, Hanang, Kiteto, Simanjiro, Arusha, Monduli, Karatu, Ngorongoro, Singida Mjini, Singida vijijini, Iramba, Manyoni, Kondoa, Dodoma vijijini, Dodoma mjini, Mpwapwa na Kongwa. Aidha, Mafunzo ya teknolojia za usindikaji wa mazao ya muhogo na viazi vitamu yalitolewa kwa wataalam wawezeshaji 114 wa Halmashauri za wilaya za Lindi vijijini, Kilwa, Nachingwea, Mtwara vijijini, Masasi, Tandahimba, Tunduru, Mbinga, Namtumbo, Songea vijijini, Songea mjini, Sikonge, Urambo, Uyui, Bariadi, Kahama, Bukombe, Sengerema, Geita, Ukerewe, Musoma, Bunda na Serengeti . Jumla ya shilingi milioni 160 zilitumika kugharamia mafunzo hayo. Wizara ilitoa mafunzo ya udhibiti husishi wa visumbufu vya mazao ghalani kwa wataalam kutoka Halmashauri za Wilaya za mikoa ya Singida, Arusha na Manyara. Aidha, viongozi na wataalam wa Serikali za Mitaa kwa mikoa ya Tanga, Dodoma, Morogoro, Mbeya, Rukwa, Lindi na Mtwara walipatiwa mafunzo kama hayo ili waweze kusimamia utekelezaji na uenezaji wa mbinu hizo kwa ufanisi. Jumla ya washiriki wakiwemo baadhi ya Waheshimiwa Wabunge walishiriki. Mheshimiwa Spika, katika kuongeza taaluma ya pembejeo za kilimo mwaka wa 2003/2004 mawakala wa pembejeo 210 kutoka mikoa 9 ya Lindi, Mtwara, Ruvuma, Iringa, Rukwa, Morogoro, Dodoma, Arusha na Kilimanjaro walipata mafunzo kuhusu wajibu wao kwa wakulima katika kuhakikisha wakulima wanapata pembejeo kwa wakati na zenye ubora kwa mujibu wa kanuni na sheria. Aidha, mafunzo kuhusu ukusanyaji na kuratibu takwimu sahihi za pembejeo za kilimo yalitolewa kwa wataalam 28 kutoka katika mikoa na wilaya za Nyanda za Juu Kusini. Lengo la mafunzo hayo lilikuwa kuanzisha na kuendeleza mfumo endelevu wa upatikanaji wa takwimu. Jumla ya shilingi 15,195,500 zilitolewa na kutumika. Katika mwaka wa 2003/2004, Wizara iliendelea kuimarisha taaluma za wataalam wa kilimo kwa kuwapatia nafasi za kuhudhuria mafunzo ya muda mfupi na mrefu nje ya nchi ili kuboresha utendaji wao wa kazi. Jumla ya watumishi 75 (wanawake 24 na wanaume 51) walihudhuria mafunzo ya muda mfupi katika fani mbalimbali za kilimo nchi za nje. Mheshimiwa Spika, Wizara ilitoa mafunzo kwa wakulima 5,768 katika vyuo vinane vya kilimo, Kilimanjaro Agricultural Training Institute (KATC) Moshi, Uyole, Igurusi, Ilonga, Ukiriguru, Mlingano, Mtwara, Chuo cha Taifa cha Sukari Kidatu - Kilombero na Chuo cha Igabiro kinachomilikiwa na Kanisa la Kiluteri Dayosisi ya Kaskazini Magharibi. Aidha, mafunzo yalitolewa katika vyuo vya wakulima vya Mkindo wilayani Morogoro, Bihawana wilayani Dodoma Vijijini na Inyala wilayani Mbeya Vijijini. Mafunzo hayo yalihusu kilimo bora cha mpunga korosho, pamba, kahawa, chai, viazi vitamu, nyanya, usindikaji wa mazao, hifadhi ya mazingira, kuandaa mipango, kanuni za masoko, mbinu za uwekezaji, matumizi ya wanyama kazi, na mazao yanayostahimili ukame. Chuo cha KATC-Moshi kinachofundisha stadi za uzalishaji wa mpunga kwa kutumia kilimo cha umwagiliaji maji mashambani kilifundisha jumla ya wakulima 2,373 ambapo serikali ilitumia jumla ya shilingi milioni 33.0 kugharamia mafunzo hayo. Aidha, chuo kilitoa mafunzo kwa wanafunzi 274 kutoka Kenya, Malawi, Uganda na Zambia na Serikali za nchi zao zilitumia jumla ya shilingi milioni 76 kugharamia mafunzo yao. Mheshimiwa Spika, katika juhudi za kuboresha mazingira ya kuendeshea mafunzo ya wataalam na wakulima vyuoni, Wizara inaendelea na ukarabati wa mabweni saba, ofisi za wakufunzi tano, madarasa manane, nyumba za waalimu 16 maktaba tano na mabwalo ya chakula kwa wananfunzi manne katika vyuo vya kilimo nchini. Kazi hiyo ya ukarabati inaendelea na itagharimu shilingi milioni 332.6 itakapokamilika. Mheshimiwa Spika, ili Wizara iweze kuratibu hali ya upatikanaji wa chakula nchini inabidi iratibu ukusanyaji na tathmini ya takwimu na taarifa za upatikanaji wa mvua, maeneo yaliyolimwa, hali ya mazao mashambani, kiasi cha mavuno na akiba ya chakula kilichopo kwa wakulima, wafanyabiashara na taasisi zinazohifadhi na kusindika chakula. Kama sehemu ya kuimarisha uwezo wa Wizara kutekeleza majukumu hayo, mwaka wa 2003/2004, Wizara ya Kilimo na Chakula ilitekeleza mambo yafuatayo: - Iliendelea kuboresha mfumo wa kukusanya takwimu na taarifa za hali ya mvua, mazao mashambani na hali ya chakula kutoka ngazi ya wilaya hadi Taifa; Ilifanya tathmini tatu kati ya mwezi Julai 2003 na mwezi Mei 2004 ya maeneo na idadi watu walioathiriwa na hali ya ukame nchini na Ilinunua na kufunga vifaa vya kupimia upatikanaji wa mvua 100 katika maeneo mbalimbali nchini ili kuongeza mtandao wa ukusanyaji wa takwimu na taarifa za mvua. Jumla ya shilingi milioni 89.61 zilitumika kwa kazi hizo. Mheshimiwa Spika, ili kuweka mfumo endelevu wa kuratibu maswala yote yanayohusu usalama wa chakula Wizara ya Kilimo na Chakula iliandaa Rasimu ya Sera ya Usalama wa Chakula na mwongozo wa kutekeleza Sera hiyo. Maandiko hayo yatatumika katika kurekebisha Sheria ya Usalama wa Chakula Na. 10 ya mwaka 1991. Jumla ya shilingi milioni 12.50 zilitumika. Udhibiti wa Visumbufu vya Mimea Mheshimiwa Spika, katika msimu wa mwaka 2003/2004 Wizara ilitumia jumla ya shilingi milioni 41.4 kudhibiti viwavijeshi katika mikoa ya Mtwara, Dodoma, Morogoro na Pwani, Dar es Salaam, Arusha, Singida na Shinyanga ambapo jumla lita 16,000 za dawa zilitumika zilinyunyuzia hekta 15,800. Kiasi cha shilingi milioni 98.4 kilitumika katika kudhibiti ndege aina ya kwelea kwelea msimu wa mwaka 2003/2004. Aidha, Wizara ya Kilimo na Chakula kwa kushirikiana na Shirika la Kudhibiti Nzige wa Jangwani (DLCO-EA) ilidhibiti ndege aina ya kwelea kwelea milioni katika mikoa ya Kilimanjaro, Dodoma, Singida, Shinyanga, Mara na Tabora kwa kutumia lita 1,250 za dawa ambapo ndege milioni 60.0 waliuawa na hivyo kuokoa kiasi cha tani 830 za nafaka. Aidha, shilingi milioni 475.1 zilitolewa kama mchango wa Taifa katika la Kudhibiti Nzige wa Jangwani (DLCO-EA). Mheshimiwa Spika, katika mwaka wa 2003/2004 jumla ya shilingi milioni 132.5 zilitumiwa na Wizara kudhibiti nzige wekundu. Wizara ikishirikiana na Shirika la Kimataifa la Kudhibiti Nzige Wekundu (International Red Locust Control Organisation for Central and Southern Africa) iliendelea kufanya ukaguzi wa mara kwa mara katika maeneo yote ya mazalia ya asili yaliyoko katika mbuga za Wembere, Malagarasi, Iku/Katavi, Bahi na Nsimba ili kuhakiki wingi wa nzige. Aidha, nzige walioonekana katika mbuga hizo walidhibitiwa kabla hawajaruka na hivyo kuokoa zaidi ya tani 680 za mazao. Kati ya fedha hizo shilingi milioni 171.3 zilitolewa kama mchango kwa Shirika la Kimataifa la Kudhibiti Nzige Wekundu. Katika mwaka wa 2003/2004 milipuko ya panya ilitokea katika wilaya za Mvomero na Morogoro Vijijini ambapo kilo 200 za sumu zilitumika katika kudhibiti milipuko hiyo. Wizara ilitumia jumla ya shilingi milioni 79.5 kugharamia kazi hiyo. Aidha, Wizara ya Kilimo na Chakula imeandaa kilo 4,000 za dawa ya panya ambazo zitasambzwa katika maeneo yanayoshambuliwa na panya mara kwa mara. Mheshimiwa Spika, uchunguzi uliofanyika mwaka wa 2003 ulibaini kuwepo kwa nzi wanaoshambulia zao la miembe wanaojulikana kwa jina la kitaalamu kama Bactrocera dorsalis katika ukanda wa Pwani. Nzi hao ni hatari sana na wakienea wataikosesha nchi yetu fursa ya kuuza maembe nchi za nje. Wizara ya Kilimo na Chakula kwa kushirikiana na Shirika la Kilimo na Chakula Duniani (FAO) na Taasisi ya Kimataifa ya Utafiti wa Wadudu, ICIPE-Nairobi ilitoa mafunzo kwa wataalam watano watakaoongoza uchunguzi nchi nzima kubaini kasi ya ueneaji wa wadudu hao na kuwadhibiti. Mheshimiwa Spika, katika mwaka wa 2003/2004 Wizara ilitumia jumla ya shilingi milioni 69 kupambana na magonjwa ya batobato kali ya muhogo na mnyauko fusari wa kahawa katika Ukanda wa Ziwa Viktoria. Aidha, utafiti wa mbegu zenye stahimilivu ya magonjwa hayo uliendelea kufanyika, ikiwa ni pamoja na kuweka karantini kuzuia uenezaji wa mimea yenye magonjwa na kung’oa na kuchoma moto mibuni 3,632 iliyoathirika na mnyauko fuzari. Mheshimiwa Spika, katika mwaka wa 2003/2004 Wizara ilitumia kiasi cha shilingi milioni 214.7 kutekeleza kazi za udhibiti husishi wa mazao. Udhibiti husishi umeonyesha mafanikio makubwa katika udhibiti wa visumbufu vya mazao ya pamba katika mikoa ya Kanda ya Ziwa na kahawa na mboga katika mikoa ya Nyanda za Juu Kaskazini. Zaidi ya wadudu 5,000 maadui wa utitiri wa muhogo walizalishwa na kusambazwa ili kudhibiti ugonjwa wa batobato ya muhogo katika Kanda za Ziwa na Pwani. Aidha, jumla ya hekta 1,514 za muhogo ulioathirika na ugonjwa huo ziling’olewa na kupandwa vipando milioni 58 vya muhogo wenye ukinzani wa ugonjwa wa batobato kali ya muhogo katika Kanda ya Ziwa. Ili kudhibiti funza wa mabua, manyigu 3,000 walizalishwa na kusambazwa katika mikoa ya Tanga na Morogoro kati ya mwezi wa Oktoba na Desemba 2003. Aidha, Wizara ya Kilimo na Chakula kwa kushirikiana na Halmashauri za Wilaya ilizalisha na kusambaza mbawakavu katika Ziwa Viktoria na katika mabwawa ambapo udhibiti wa gugumaji umefanikiwa kwa asilimia 95. Hata hivyo udhibiti katika mito Kagera na Mara haujawa na mafanikio, na hivyo mito hiyo imeendelea kuingiza gugumaji kwenye ziwa. Utafiti unafanywa na Wizara ya Kilimo na Chakula katika eneo la Kyaka, Kagera ili kubaini sababu zinazofanya wadudu wa mbawakavu kushindwa kuzaliana na kusababisha udhibiti wa gugumaji katika mito hiyo kuwa mgumu. Mheshimiwa Spika, ili kuhakikisha kuwa chakula kinachovunwa kinahifadhiwa katika hali ya usalama na kupunguza uwezekano wa kuharibika kunakotokana na mashambulizi ya wadudu, katika mwaka wa 2003/2004, Wizara iliandaa, kuchapisha na kusambaza kwa wataalam wawezeshaji, wakulima jumla ya nakala 5,000 za mwongozo wa kudhibiti dumuzi na wadudu wengine waharibifu ghalani katika Halmashauri za Wilaya za mikoa ya Singida, Arusha, Manyara, Dodoma na Tabora. Aidha, nakala nyingine 6,500 zinachapishwa kwa ajili ya kusambazwa katika mikoa mingine nchini. Wizara iliandaa, kuchapisha na kusambaza nakala 9,330 za vitabu vya teknolojia bora za hifadhi na usindikaji wa mazao ya nafaka, mikunde, mboga na matunda, mbegu za mafuta, mizizi na viungo kwa ajili ya wataalam wawezeshaji, wakulima na wadau wengine, hususan wasindikaji. Jumla ya shilingi milioni 8.3 zilitumika katika uandaaji, uchapishaji na usambazaji wa vitabu hivyo. Mheshimiwa Spika, katika mwaka wa 2003/2004, Wizara ya Kilimo na Chakula kwa kushirikiana na Tume ya Rais ya Kurekebisha Mashirika ya Umma iliendelea kubinafsisha mali za mashirika na mashamba yaliyo chini ya Wizara. Mashamba ya ngano ya West Kilimanjaro (Kanamondo, Harlington, Matadi na Journeys end) yalipimwa kwa lengo la kutenga maeneo yaliyojengwa makazi ya kudumu ya wananchi kabla ya kuyabinafsisha. Aidha, mashamba mawili ya ngano ya Gawal na Warret yaliyoko mkoani Manyara yatakabidhiwa kwa Wilaya ya Hanang ili wananchi wanaoishi jirani na mashamba hayo wamilikishwe. Karakana pamoja na mashamba ya Gidagamowd, Mulbadaw, Murjanda, Setchet na Basuto, yamekabidhiwa kwa Mfilisi (LART - Loans and Advances Realisation Trust) kwa ajili ya kuuzwa. Mashamba ya mahindi ya Mbozi na Namtumbo yamekwisha tangazwa kwa ajili ya kuuzwa kwa wawekezaji. Aidha, PSRC wanakamilisha taratibu za kutangaza mashamba ya mpunga ya Mbarali na Kapunga ili yauzwe. Shamba la mpunga la Dakawa limekabidhiwa kwa Utawala wa Mkoa wa Morogoro kwa ajili ya kuuzwa kwa wakulima wadogo wadogo. Shamba la Mpunga la Ruvu litauzwa kwa wakulima wadogo wadogo ambao wameanza uzalishaji katika shamba hilo. Katika mwaka wa 2003/2004, mali zilizotangazwa na kupata wanunuzi ni zifuatazo:- Maghala 5 ya Shirika la Usagishaji la Taifa (NMC); vinu vya mpunga vya Isaka, Shinyanga na Mzizima; kiwanda cha chai cha Lupembe, shamba la chai la Mlangali na Shamba la mkonge la Muheza/Kitisa. Viwanda kumi na viwili vya korosho nchini vimetangazwa kwa ajili ya kuuzwa kwa wawekezaji. Aidha, PSRC ilitangaza uuzaji wa hisa za jineri ya Manawa ili kumpata mbia wa kuendesha jineri hiyo. Vyama vya Ushirika vya Kagera vimeonyesha nia ya kununua hisa asilimia 54.3 kati ya 64.3 zinazomilikiwa na Serikali kwenye Kampuni ya TANICA. Ufuatiliaji wa maendeleo katika mashamba na viwanda vilivyobinafsishwa umebaini kwamba wawekezaji katika mashamba ya mkonge yaliyouzwa kwa Kampuni ya Katani Limited, Kiwanda na Shamba la Chai la Dabaga vilivyoko Iringa na mali za NMC zilizoko Mwanza, wameshindwa kutekeleza mikataba ya mauzo. Serikali inaendelea kujadiliana na wahusika ili kufikia muafaka wa jinsi ya kuendeleza mashamba na viwanda hivyo. Mheshimiwa Spika, katika mwaka wa 2003/2004 Wizara ilitumia jumla ya shilingi 19,878,250 kwa ajili ya kuandaa, kuhuisha na kufuatalia utekelezaji wa Sheria na Kanuni zinazosimamiwa na Wizara. Sheria za Bodi za Sukari, Tumbaku, Kahawa zilizopitishwa na Bunge mwaka wa 2001 zilianza kutekelezwa katika mwaka wa 2002/2003. Aidha, Sheria ya Pamba Na. 2 ya mwaka wa 2001 itaanza kutekelezwa tarehe 1 Julai mwaka wa 2004, baada ya matatizo ya deni la Bodi ya Pamba kupatiwa ufumbuzi na Serikali. Sheria ya Hakimiliki za Wazalishaji na Watafiti wa Mbegu Mpya (Plant Breeders’ Right Act No. 22 of 2002) iliyopitishwa na Bunge mwezi Novemba 2002, ilianza kutekelezwa tarehe 1 Feburuari mwaka wa 2004. Aidha, katika mwaka wa 2003/2004, Wizara ilirekebisha Kanuni za Sheria zinazosimamia mazao ya Korosho, Sukari, Tumbaku, Pamba na kuandaa Kanuni za sheria ya Hakimiliki ya wazalishaji wa mbegu mpya . Mwaka wa 2003/2004 Bunge liliridhia Mkataba wa Kimataifa wa Kulinda Mimea na Mazao wa mwaka 1952 (The International Plant Protection Covention - IPPC) na Mkataba wa Kimataifa wa Nasaba za Mimea kwa ajili ya Kilimo na Chakula wa mwaka wa 2001 (International Treaty on Plant Genetic Resource for Food and Agriculture). Wizara ya Kilimo na Chakula ikishirikiana na Shirika la Kilimo na Chakula la Umoja wa Mataifa (FAO) imeanza taratibu za awali za kuandaa sheria itakayosimamia uvunaji na usimamizi wa nasaba za mimea kwa ajili ya kilimo na chakula (Plant Genetic Resource for Food and Agriculture (Exploitation and Control) Bill). Aidha, Wizara imeanzisha Ofisi ya Msajili wa Hakimiliki za Aina Mpya za Mbegu na Mimea (Plant Breeders Rights Office) kwa ajili ya usimamizi wa utekelezaji wa Sheria ya Hakimiliki ya Aina Mpya za Mbegu na Mimea (Plant Breeders’ Rights Act No. 22 of 2002). Mheshimiwa Spika, katika mwaka wa 2003/2004, Sheria mpya ya Mbegu (Seed Act No.18 of 2003) iliandaliwa na kupitishwa na Bunge hili. Sheria hiyo imeweka mfumo mzuri wa kuratibu uzalishaji, uingizaji, uuzaji na utumiaji wa mbegu za mazao ya kilimo hapa nchini. Aidha, muundo wa sheria hiyo unatekeleza makubaliano kati ya nchi za Jumuiya ya Afrika ya Mashariki kuhusu utaratibu wa kuthibitisha na kusambaza mbegu. Mheshimiwa Spika, katika mwaka wa 2003/2004, Wizara iliendelea na zoezi la kupandisha vyeo na kurekebisha ajira za watumishi wake. Jumla ya watumishi 385 walipandishwa vyeo na mamlaka mbalimbali za ajira wakiwemo watumishi 99 wa ngazi ya KAMUS na watumishi 286 wa ngazi ya TUMEAJIRI. Aidha, zoezi la kuwatambua watumishi ambao hawajafikia vyeo wanavyostahili lilifanyika. Kutokana na zoezi hilo, jumla ya watumishi 3,705 waliombewa kibali cha kupandishwa vyeo kutoka Menejimenti ya Utumishi wa Umma. Wizara inaendelea kushirikiana na Menejimenti ya Utumishi wa Umma ili kuhakikisha watumishi wote wanapandishwa vyeo kufikia ngazi wanazostahili. Mheshimiwa Spika, kila mwaka Wizara ya Kilimo na Chakula kwa kushirikiana na wadau wengine huadhimisha sikukuu za wakulima na wafugaji, Nane Nane na siku ya chakula duniani. Lengo la maadhimisho hayo ni kutoa fursa kwa wakulima, wafugaji na wataalam kijifunza mbinu bora za uzalishaji, usindikaji na kuwawezesha wakulima kujua wapi teknolojia hizo zinapatikana. Katika mwaka wa 2003/ 2004,Wizara ya Kilimo na Chakula ilitumia shilingi milioni 17 kuratibu sikukuu na Maonyesho ya Nane Nane iliyofanyika mkoani Mbeya na Siku ya Chakula Duniani iliyofanyika Kitaifa wilayani Mbinga mkoa wa Ruvuma. Mheshimiwa Spika, katika mwaka wa 2003/2004, Wizara ya Kilimo na Chakula kwa kushirikiana na Wizara ya Maji na Maendeleo ya Mifugo, Ofisi za Rais, Mipango na Ubinafsishaji na Tawala za Mikoa na Serikali za Mitaa, ilifanya sensa ya kilimo na mifugo. Sensa hiyo imelenga kupata takwimu sahihi za kilimo na mifugo nchini zitakazosaidia katika utekelezaji wa Programu ya Kuendeleza Sekta ya Kilimo (ASDP). Uchambuzi wa kina wa takwimu zilizokusanywa unaendelea. Mheshimiwa Spika, Mpango wa Wizara ya Kilimo na Chakula wa mwaka wa 2004/2005 unalenga katika kuendeleza na kuimarisha juhudi za miaka iliyopita kwa kuhimiza uzalishaji wa kilimo utakaolifanya Taifa lijitosheleze kwa chakula na kuwa na hifadhi ya kutosha katika ngazi ya kaya na Taifa. Aidha, Mpango huo unalenga kutekeleza mikakati itakayowezesha kuongeza eneo la uzalishaji, tija na ubora wa mazao ya biashara ili kukiwezesha kilimo kitoe mchango mkubwa katika uchumi wa nchi na katika kuondoa umaskini. Mikakati hiyo ni pamoja na kuwa na mifumo madhubuti ya upatikanaji wa pembejeo za kutosha na zana bora kwa wakati, kuongeza eneo linalomwagiliwa maji, kupunguza upotevu wa mazao kabla na baada ya mavuno, kuimarisha usindikaji wa mazao na huduma za ugani, utafiti, mafunzo na kuweka na kutekeleza mifumo ya usimamizi. Katika mwaka wa 2004/2005 hatua za kufanya sekta ya kilimo iwavutie wawekezaji wa ndani na wa nje, wadogo na wakubwa zilizotangazwa na Waziri wa Fedha katika hotuba yake ya Bajeti, zitatekelezwa. Hatua hizo zinaifanya sekta ya kilimo kuwa na vivutio vingi. Wadau wengi wa kilimo wameeleza kuridhishwa na vivutio hivyo. Wizara ya Kilimo na Chakula itashirikiana na Wizara ya Fedha kufafanua vivutio hivyo katika lugha rahisi katika kijitabu ili wakulima na wawekezaji katika sekta ya kilimo waweze kuvielewa vizuri na kuvitumia. Mheshimiwa Spika, katika mwaka wa 2004/2005 Serikali itaendelea kutekeleza Mipango ya Kilimo ya Wilaya (DADPs), ambayo ni sehemu ya Programu ya Kuendeleza Sekta ya Kilimo. Jumla ya shilingi bilioni 4 zimetengwa kwa ajili ya utekelezaji wa Mipango hiyo. Miradi yote inayotekelezwa katika Wilaya, ikiwa ni pamoja na ile inayopata misaada ya wahisani, itaingizwa katika Mipango ya Maendeleo ya Kilimo ya Wilaya. Ili kutekeleza azima hiyo, Serikali imeagiza miradi yote inayoendelea na ile itakayoanzishwa siku zijazo iwe inazingatia mambo yafuatayo:- Kuwekeza katika miradi ya kilimo itakayoibuliwa na jamii au vikundi vya wakulima; Kujenga uwezo wa wakulima, vikundi vya wakulima na Wilaya kutekeleza miradi ya maendeleo ya kilimo, hususan katika kuibua, kuandaa na kutekeleza miradi. Kuhakikisha wakulima wanapata teknolojia bora za uzalishaji kwa mfano, mbegu bora, mbolea, zana za kilimo na udhibiti wa visumbufu vya mazao; Kuwapatia wakulima mikopo na mitaji kupitia kwenye vikundi vyao vya ushirika na vyama vya kuweka na kukopa; na Kuwasaidia wakulima kuzalisha kibiashara na kuwapatia masoko yenye uhakika kwa mazao yao. Wazo la zao moja la chakula na zao moja la biashara linafutwa kwa sababu uamuzi wa mazao yatakayopewa kipaumbele katika wilaya unaachiwa wilaya zenyewe. Katika kuchagua mazao, Wilaya zinashauriwa kuzingatia ulazima wa kujihakikishia usalama wa chakula, azma ya kupambana na umaskini na mchango wa kilimo katika uchumi wa Taifa. Aidha, ni sharti Wilaya zichague mazao yanayostahimili mazingira ya maeneo yao. Utafiti unaonyesha kwamba watu wanaoishi kwenye maeneo yenye mazao ya uhakika ya biashara wanakuwa na hali nzuri zaidi za uchumi kuliko wale wasiokuwa na mazao ya uhakika ya biashara. Wilaya zinashauriwa kuzingatia ukweli huu. Mheshimiwa Spika, Katika mwaka wa 2003/2004, Serikali kwa mara ya kwanza katika miaka zaidi ya kumi, ilitoa ruzuku iliyokusudiwa kudhibiti kupanda kwa bei za mbolea. Pamoja na mapungufu machache yaliyojitokeza, mpango huo ulikuwa na mafanikio makubwa, uliwezesha wananchi kutumia mbolea kwa wingi zaidi na hivyo kuongeza sana uzalishaji wa mazao. Tumejifunza mengi kutokana na utekelezaji wa mpango huo. Katika mwaka wa 2004/2005, mpango huo utaendelezwa na kupanuliwa. Mwanzo ilikusudiwa kutekeleza mpango huo kwenye mikoa minne ya Nyanda za Juu Kusini na katika mikoa inayopata mvua za kuaminika na inayopakana na mikoa inayopata ukame mara kwa mara. Kutokana na Serikali kutenga fedha za kutosha, mpango huo sasa utatekelezwa katika nchi nzima. Chini ya mpango huo, Serikali Kuu itadhibiti bei za mbolea hadi kwenye makao makuu ya mikoa na vituo vikuu vya kupokelea mbolea katika mikoa na Kamati za Mikoa na Wilaya zitaendelea kuanzia hapo. Hata hivyo, wilaya zenye matatizo maalum, kwa mfano zilizoko mbali sana na vituo vya kupokelea mbolea, zitapewa msaada maalum ili wakulima wasiadhibiwe kutokana namatatizo hayo. Mheshimiwa Spika, tatizo kubwa ni upatikanaji wa mbolea kwa wingi na kwa wakati. Katika mwaka wa 2004/2005 inakisiwa kwamba Taifa linahitaji tani 385,000 za mbolea. Serikali itaendelea kuwahimiza wafanyabiashara binafsi kuingiza mbolea nchini kwa wingi. Kuingiza mbolea nchini hakuhitaji kibali na mbolea haitozwi kodi. Mbolea itakayoingizwa nchini na wafanyabiashara itasambazwa na itafaidika na ruzuku ya kufidia sehemu ya gharama za usafirishaji. Mheshimiwa Spika, Serikali inalipa suala la upatikanaji wa mbolea uzito wa juu kabisa. Mazungumzo na Benki ya BADEA yenye lengo la kupata mkopo wa kununulia mbolea na mahitaji mengine ya kilimo yanakaribia kukamilika. Mkopo huo utatuwezesha kuagiza mbolea na mahitaji mengine ya kilimo kutoka kwenye nchi za Kiarabu (Middle East). Mheshimiwa Spika, juhudi za Serikali za kutoa ruzuku ili kufidia sehemu ya gharama za usafirishaji wa mbolea zinalenga kumwezesha mkulima kuongeza matumizi ya mbolea ili azalishe mazao mengi zaidi. Kutokana na mpango huo, tunatarajia mavuno makubwa ya mahindi katika mikoa ya Nyanda za Juu Kusini na pia katika mikoa mingine. Ili kumwezesha mkulima kupata soko la uhakika na lenye bei nzuri, Hifadhi ya Chakula ya Taifa, kwa mara ya kwanza tangu ianzishwe, italenga kununua takriban tani 100,000 za mahindi na mtama katika mwaka huu na kadri itakavyowezekana, ununuzi utafanywa kwenye vituo vya kuuzia mazao vya vijijini ili wakulima wafaidike na bei inayotolewa na SGR moja kwa moja. Mheshimiwa Spika, kwa mara ya kwanza, hifadhi ya Chakula ya Taifa itanununua mtama. Kiasi kitakachonunuliwa kitategemea upatikanaji wa mtama wenye ubora unaokubalika. Lengo ni kuongeza mtama katika mazao yanayohifadhiwa na Hifadhi ya Chakula ya Taifa, kutoa mtama kama chakula wakati wa dharura, kuwapatia wakulima soko la mtama ili kuwashawishi walime zao hilo kwa wingi kwa kutumia Hifadhi ya Chakula ya Taifa kama mahali pa kuhifadhi mbegu ya mtama ili ipatikane kwa urahisi itakapohitajika. Mheshimiwa Spika, katika hotuba yangu ya Bajeti ya mwaka 2003/2004, nilitoa taarifa kwamba Wizara ilikuwa ikitekeleza kwa majaribio mradi unaojulikana kama Mradi Shirikishi wa Maendeleo ya Kilimo na Uwezeshaji (Participatory Agricultural Development and Empowerment Project-PADEP). Katika mwaka wa 2004/2005, Mradi huo utatekelezwa kwa kasi na ukamilifu zaidi katika mikoa ya Arusha, Manyara, Singida, Kilimanjaro, Morogoro, Tabora, Tanga, Iringa (wilaya ya Iringa vijijini), Mtwara (wilaya ya Masasi), Lindi (wilaya Nachingwea) na wilaya mbili za Zanzibari (Kiambatisho Na. 7). Mheshimiwa Spika, mpango huu una vipengele vingi ambavyo vinajibu matatizo yanayokikabili kilimo na mkulima mdogo. Muhimu katika hivyo ni:- Maendeleo ya Kiuchumi ya Jamii katika Vijiji Wakulima watapatiwa asilimia 50 ya fedha za ununuzi wa mbolea, mbegu bora, zana, maksai na vifaa vyake ili waendeleze mazao muhimu ya kiuchumi vijijini kwao. Aidha, wakulima watapewa ruzuku ya asilimia 80 katika ujenzi wa miundombinu ya uchumi kwa mfano, ujenzi wa mabwawa, mifereji, vizuizi vya umwagiliaji maji mashambani, miundombinu ya hifadhi ya ardhi na barabara za vijijini. Wakulima watachangia asilimia 20 ya gharama kwa kufanya kazi kama kuchimba mifereji na makinga maji. Kuhusu usindikaji wa mazao (matunda na mbegu za mafuta), Mradi utachangia asilimia 80 ya gharama na walengwa watachangia asilimia 20. Uwekezaji kwa vikundi vya wakulima Mafunzo ya teknolojia mpya yatatolewa kwa wakulima, hususan yanayohusu uzalishaji wa mazao kibiashara, ufugaji, hifadhi ya mazao na usindikaji. Aidha, watajengewa uwezo wa kupata taarifa za masoko na kuhifadhi mazao yao hadi bei katika soko zitakapokuwa nzuri. Vyama vya Kuweka na Kukopa (SACCOs) vitasaidiwa mafunzo na fedha katika kujenga mtandao wa taasisi za kifedha vijijini na kuunganishwa na mabenki ili viweze kuwakopesha wakulima kupitia, SACCOs hizo. Elimu ya biashara na uendeshaji Wakulima watapatiwa mafunzo ya kitaalam na ya kibiashara katika uzalishaji wa mazao ya kilimo wanayoyazalisha. Usimamizi na uratibu Halmashauri za Wilaya, hususan ngazi ya kata, zitaimarishwa ili ziweze kusimamia utoaji wa mahitaji ya wakulima na upokeaji wa teknolojia na raslimali za uwekezaji. Mheshimiwa Spika, Serikali inakamilisha mipango ya kukopa kutoka kwenye Benki ya Maendeleo ya Afrika (ADB) dola za kimarekani milioni 57.0 za kugharamia Mipango ya Maendeleo ya Kilimo katika wilaya za mikoa ya Shinyanga, Kigoma, Mara, Mwanza na Kagera. Mradi huo utajulikana kama Mradi wa Uwekezaji katika Sekta ya Kilimo Wilayani (District Agricultural Sector Investment Project - DASIP). Mradi huu umebuniwa kufanana na Mradi Shirikishi wa Maendeleo ya Kilimo na Uwezeshaji (PADEP). Mradi ulianza kuandaliwa mwezi wa Februari, 2004 na umekuwa ukiandaliwa kwa kasi kubwa (fast track) kwa lengo la kuhakikisha kwamba utekelezaji utaanza katika nusu ya pili ya mwaka wa 2004 ili wakulima wafaidike na Mradi huo katika msimu wa kilimo wa 2004/2005. Naishukuru sana Benki ya Maendeleo ya Afrika kwa ushirikiano wao na kwa kukubali kutoa mkopo huo kwa utaratibu wa “fast track”. Serikali itaendelea kutafuta mikopo ya masharti nafuu kwa ajili ya kuendeleza kilimo. Aidha, mpango huu utatekelezwa kwa kutumia mbinu shirikishi jamii kwa maana ya kwamba wananchi wenyewe ndio watakaoibua mambo wanayoyataka kutekeleza kwa kutumia fedha za mpango na mahitaji ya vikundi mbalimbali katika wilaya yataunganishwa kwanye Mpango wa Maendeleo ya Kilimo na kugharamiwa na Mradi. Namshukuru sana Mhe. Sumaye, Waziri Mkuu, ambaye ndiye mwanzilishi wa Mradi huu. Aidha, Serikali imekubaliana na baadhi ya wahisani kurekebisha miradi wanayoifadhili kwa kuzingatia utaratibu wa kuandaa mipango ya maendeleo ya kilimo katika wilaya na dhana zilizopo katika PADEP na DASIP. Kwa mfano, Shirika la Maendeleo la Denmark (DANIDA) litagharama mipango ya maendeleo ya kilimo katika wilaya za mikoa ya Iringa na Mbeya chini ya utaratibu wa DADPS. Shirika la Maendeleo la Finland (FINIDA) litagharamia miradi ya maendeleo ya kilimo ya wilaya katika mikoa ya Mtwara na Lindi kupitia Mradi wa Uwezeshaji Kiuchumi na Kijamii Wilayani (District Economic and Social Empowerement Project – DESEP). Kwa wakati uliopo, Serikali itaendelea kugharamia mipango ya maendeleo ya wilaya katika mikoa ambayo haina mipango maalum ya maendeleo ya kilimo hadi hapo juhudi za kupata mikopo au misaada zitakapofanikiwa. Mheshimiwa Spika, utaratibu wa kuandaa na kutekeleza Mipango ya Maendeleo ya Kilimo ya Wilaya unazitaka kila Halmashauri za Wilaya kupanga miradi kwa kuzingatia mahitaji na uwezo wa uzalishaji wa kilimo katika maeneo yao. Tatizo kubwa la uzalishaji ni usimamizi, ngazi ya wilaya, tarafa, kata hadi vijijini. Tunapaswa kuimarisha usimamizi katika ngazi zote hususan katika kuhakisha wakulima wanayo ardhi ya kutosha, wanazalisha mazao yanayokubalika na kwa viwango vinavyokubalika. Ipo haja ya kutumia utaratibu wa mpango shirikishi. Mheshimiwa Spika, Serikali inaendelea kufanya mazungumzo na wahisani ambao wanatusaidia kuendeleza sekta ya kilimo kwa lengo la kuwashawishi warekebishe miundo ya miradi yao ili ifanane na PADEP, yaani izingatie mahitaji ya wakulima katika maeneo yao na kuweka utaratibu wa kuyatimiza. Aidha, mipango yao iwe ni sehemu ya Mipango ya Maendeleo ya Kilimo Katika Wilaya. Wahisani wote walishiriki katika maandalizi ya Mkakati wa Kuendeleza Sekta ya Kilimo (Agricultural Sector Development Strategy-ASDS) na Mfumo na Mchakato wa Kutekeleza Programu ya Kuendeleza Sekta ya Kilimo (Agricultural Sector Development Programme –ASDP – Framework and Process) kwa hiyo, hakutakuwepo sababu za kutokutekeleza miradi wanayohisani kwa utaratibu tuliokubaliana. Mheshimiwa Spika, mkataba juu ya matumizi ya fedha za STABEX ulitiliwa saini kati ya Serikali na Jumuia ya Ulaya tarehe 10 Februri, 2003. Chini ya makubaliano hayo fedha za STABEX zilizokuwepo, Euro 38.0 milioni, ziligawanywa kama ifuatavyo:- Utafiti wa kahawa na huduma za ugani kwa wakulima: Euro 9,000,000: Kazi za utafiti zitatekelezwa na Taasisi ya Utafiti wa Kahawa (Tanzania Coffee Research Institute – TACRI), Lyamungo na vituo vyake vilivyoko Ugano, Mbinga, Mbimba, Mbeya na Maruku, Kagera. Mradi unalenga kupunguza umaskini na kuongeza tija kwa kuwekeza kwenye utafiti na kuwawezesha wakulima kupata miche na utaalam wa kilimo cha kahawa. Barabara katika maeneo ya kahawa Euro: 10,000,000: Usimamizi wa utekelezaji wa matengenezo ya barabara na matumizi ya fedha utakuwa chini ya Wakala wa Barabara wa Taifa (TANROADS). Tenda ya kubainisha barabara zitakazotengenezwa ilifunguliwa tarehe 13 Februari , 2004 na kampuni ijulikanayo kama Roughton Internation Ltd. UK. ilishinda. Kazi ya kubaini barabara zitakazojengwa inatarajiwa kukamilika mwisho wa mwezi Juni au Julai, 2004 na ujenzi wa barabara unatarajiwa kuanza mwezi wa Septemba, 2004 na inatarajiwa kukamilika katika kipindi cha mwaka mmoja. Mpango wa maendeleo ya kilimo (ASDP): Euro 18,000,000. Kipengele hiki kimegawanyika kwenye sehemu kuu nane. Mipango ya maendeleo ya kilimo ya wilaya: Euro 6,308,693 Uboreshaji wa kahawa: Euro 2,500,000 (Zitatumika katika ujenzi wa mitambo ya kumenya kahawa (central pulparies) ili kuinua ubora wa kahawa) Utafiti wa chai na pamba: Euro: 2,500,000 Sensa ya kilimo: Euro: 2,661,307 Kurekebisha mifumo ya bodi za mazao: Euro: 450,000 Ufafanuzi wa sheria ya vijiji: Euro: 400,000 Tafiti za sera na udhibiti Euro: 800,000 Maandalizi ya ASDP: Euro: 3,380,000 Uratibu wa programu na uandaaji wa mipango: Euro: 3,380,000 Uratibu, ufuatiliaji na tathmini: Euro: 1,440,413 Mchanganuo wa fedha hizo umeonyeshwa kwenye Kiambatisho Na. 8 Mheshimiwa Spika, katika mwaka wa 2004/2005, Wizara ya Kilimo na Chakula itaendelea kuratibu na kusimamia uendelezaji wa mazao makuu ya biashara hususan chai, kahawa, pareto, pamba, tumbaku, korosho, miwa na mkonge ili kuongeza tija na uzalishaji. Aidha, Wizara itahakikisha mazao hayo yanakuwa na ubora wa hali ya juu utakaoyawezesha kupata soko la uhakika ndani na nje ya nchi. Wakulima wataelimishwa umuhimu wa kutunza ubora wa mazao mashambani na kuyapanga katika madaraja wakati wa kuyauza. Aidha, Wizara itaendelea kuimarisha huduma za ukaguzi wa mazao na kuhakikisha mazao hayo yanauzwa kwa vipimo na katika vituo vilivyoidhinishwa kwa mujibu wa Sheria na Kanuni zilizopo. Mheshimiwa Spika, baadhi ya mazao yetu ya kilimo hukosa soko la uhakika kwa sababu mazao hayo huuzwa kabla hayajasindikwa, ili kuyaongezea ubora na thamani. Mwaka wa 2004/2005, Wizara itashirikiana na Wizara ya Viwanda na Biashara na UNIDO kuendelea kujenga uwezo wa vikundi vya wananchi kuanzisha na kuendeleza viwanda vidogo vidogo vya usindikaji wa mazao ya kilimo kabla ya kuyauza, hususan mazao ya chakula. Aidha, Serikali inakamilisha mpango wa kutoa vivutio kwa wawekezaji katika viwanda vya kati na vikubwa katika usindikaji wa mazao ya kilimo. Wizara kwa kupitia Bodi za Mazao itaendelea kusimamia uanzishwaji na uendelezaji wa viwanda vya kusindika mazao makuu ya biashara. Matarajio ya uzalishaji na usindikaji wa mazao makuu ya biashara katika msimu wa 2004/2005 ni kama ifuatavyo: - Mheshimiwa Spika, uzalishaji wa chai unatarajiwa kuongezeka kutoka tani 30,700 zilizozalishwa mwaka wa 2003/2004 hadi tani 33,146 katika msimu wa 2004/2005. Ongezeko hilo litatokana na ukarabati uliofanyika kwenye viwanda vya chai, soko la uhakika la majani mabichi ya chai, hususan kutoka kwa wakulima wadogo, uboreshaji wa utafiti wa zao la chai na usambazaji wa miche bora kwa wakulima unaotekelezwa na TRIT kwa kutumia fedha za STABEX. Ili kuinua kilimo cha chai kupitia wakulima wadogo, Wizara itaendelea kuimarisha vikundi na vyama vya wakulima wadogo wa chai katika maeneo ya Rungwe, Lupembe, Mufindi, Dabaga, Usambara, Kagera na Tarime ili viweze kusajiliwa kama SACCOS na kuwawezesha wakulima kupata mikopo ya kununulia pembejeo za kilimo cha chai. Aidha, Wizara itaendelea kuimarisha Chama Kilele cha Wakulima Wadogo wa Chai (Tanzania Smallholder Tea Growers Association TSTGA) ili kiweze kusaidia vyama vya wakulima wadogo wa zao hilo katika kuandaa na kutekeleza miradi ya kupanua maeneo yanayolima zao la chai, kupata miche bora na mikopo ya pembejeo. Wizara itaendelea kuhimiza kuanzishwa kwa kilimo cha chai katika maeneo mapya kama vile Dabaga, Tarime, Kigoma, Mbinga na Ludewa. Jitihada za kuhamasisha wawekezaji ili wajenge viwanda vya kusindika chai, hususan katika maeneo mapya ya chai nazo zitaendelea. Mheshimiwa Spika, zao la kahawa linatarajiwa kuongezeka kutoka tani 37,500 zilizozalishwa katika msimu wa 2003/2004 hadi tani 45,800 katika msimu 2004/2005 sawa na ongezeko la asilimia 18. Ongezeko hilo litatokana na tabia ya zao la kahawa kuzaa kwa wingi msimu mmoja na kupunguza uzalishaji katika msimu unaofuata. Msimu wa 2004/2005 utaangukia wakati kahawa inazaa kwa wingi. Aidha, wakulima watahimizwa kuongeza maeneo ya kilimo cha kahawa na tija kutokana na Serikali kuweka utaratibu wa kuwaruhusu wakulima wanaozalisha kahawa zenye ubora wa hali ya juu kuuza kahawa zao moja kwa moja. Utaratibu huo utawezesha upatikanaji wa bei nzuri kwa kahawa hizo. Mheshimiwa Spika, ili kuongeza ubora wa kahawa Serikali kwa kushirikiana na Jumuia ya Nchi za Ulaya inaandaa mpango maalum wa kuinua ubora wa kahawa, hususan kwa kujenga viwanda vya kupukuchukua kahawa (pulperies) na matumizi ya teknolojia zinazohakikisha kahawa inayozalishwa na wakulima inakuwa ya ubora wa hali ya juu. Mpango huo utagharimu jumla ya shilingi bilioni 2.5. Mheshimiwa Spika, katika msimu wa 2004/2005, uzalishaji wa sukari unatarajiwa kuongezeka kutoka tani 228,000 zilizozalishwa mwaka wa 2003/04 hadi tani 280,300, sawa na ongezeko la asilimia Ongezeko hilo litatokana na kuongezeka kwa ufanisi wa uzalishaji katika viwanda baada ya kufanyiwa ukarabati, ufufuaji wa mashamba ya miwa na kuongezeka kwa wakulima wadogo wa miwa kutoka wakulima 8,000 mwaka wa 2003/2004 hadi wakulima 10,000 mwaka wa 2004/2005. Wakulima wadogo wa miwa wa Kilombero na Mtibwa wanategemewa kuzalisha tani 637, ambapo wakulima wadogo wa Kilombero watazalisha tani 402 na wakulima wadogo wa Mtibwa tani Aidha, katika mwaka wa 2004/2005, Kampuni ya Sukari ya Kilombero itaanza kuzalisha sukari nyeupe kwa ajili ya matumizi ya viwandani. Inategemewa kuwa katika mwaka 2004/2005 takriban tani 30,000 zitazalishwa. Kiwanda cha Sukari cha Kagera kitaanza kuzalisha sukari ya kawaida kuanzia mwezi wa Julai 2004 na kinategemewa kuzalisha tani 25,000 katika mwaka wa 2004/2005. Mheshimiwa Spika, Serikali itaendelea kuwahamasisha wawekezaji waanzishe mashamba ya miwa na viwanda vya sukari katika maeneo ambayo utafiti umeonyesha kuwa yanafaa kwa kilimo hicho, hususan katika mabonde ya Mto Kilombero, Mto Mara na eneo la Mahurunga katika mkoa wa Mtwara. Mheshimiwa Spika, kutokana na hali nzuri ya hewa inayotarajiwa, uzalishaji wa zao la korosho unatarajiwa kuongezeka kutoka tani 95,000 msimu wa 2003/2004 hadi tani 100,000 katika msimu wa 2004/2005 ongezeko ambalo ni sawa na asilimia 5. Wizara itaendelea kuwahimiza wawekezaji kupanua ubanguaji wa korosho hapa nchini kwa kutumia teknolojia rahisi zitakazotoa ajira kwa wananchi wengi, hususan wanawake. Aidha, Serikali itakamilisha ubinafsishaji wa viwanda vya korosho na kuweka vivutio vya kuhamasisha usindikaji na uuzaji wa korosho iliyobanguliwa. Uzalishaji wa zao la tumbaku unatarajiwa kuongezeka kutoka tani 46,725 zilizozalishwa katika msimu wa 2003/2004 hadi tani 51,000 msimu wa 2004/2005, sawa na ongezeko la asilimia tisa. Ongezeko hilo litatokana na kuendelea kuongezeka kwa bei ya mkulima hadi kufikia wastani wa shilingi 830 kwa kilo kutoka shilingi 763 kwa kilo mwaka wa 2003/2004, kupanuliwa kwa maeneo yanayozalisha tumbaku nchini, kuimarishwa kwa upatikanaji wa pembejeo muhimu kutokana na makampuni ya ununuzi wa tumbaku kuendelea kutoa huduma hizo kwa ufanisi zaidi na matumizi ya mbegu zenye tija kubwa zilizoanza kutumika katika msimu wa 2003/2004. Mheshimiwa Spika, uzalishaji wa zao la pamba katika msimu wa 2004/2005 unatarajiwa kufikia tani 250,000, sawa na ongezeko la asilimia 80 ikilinganishwa na uzalishaji wa tani 137,899 msimu wa 2003/ 2004. Uzalishaji unatarajiwa kuongezeka kutokana na ongezeko la ufanisi wa uzalishaji baada ya kuanza kutekelezwa kwa mpango wa kitaifa wa pembejeo za pamba unaowaongezea wakulima uwezo wa kununua pembejeo kwa kutumia utaratibu wa vocha; kuanzishwa kwa kilimo cha pamba katika maeneo mapya, hususan katika wilaya za Kasulu, Kibondo, Ngara, Uyui, Urambo, Iramba, Manyoni na Singida; wakulima kuendelea kuhamasika kutokana na bei nzuri ya pamba ya shilingi 280 kwa kilo waliyolipwa katika msimu wa 2003/2004 ikilinganishwa na shilingi 180 kwa kilo mwaka wa 2002/2003. Aidha, ongezeko hilo litatokana na matumizi ya aina bora zaidi ya mbegu ya pamba aina ya UK. 91 na aina ya ALAI 90 zilizopandwa katika msimu wa 2003/2004. Katika msimu wa 2004/2005, Wizara itaendelea kuhakiki ubora wa pamba inayozalishwa na kuuzwa ndani na nje ya nchi ili kuhakikisha inafikia viwango vya kimataifa kwa:- Kuanzisha na kuendesha mashindano ya kilimo cha zao la pamba kiwilaya, kimkoa na kikanda; Kuanzisha kilimo cha mkataba ambapo jumla ya hekta milioni 2 zitalimwa kwa mikataba kati ya makampuni na wakulima. Kuanzisha mfumo mpya wa uzalishaji wa mbegu bora za pamba kwa kutumia wakulima wa mkataba kwa lengo la kusambaza aina mpya za mbegu za UK 91 kwa Kanda ya Magharibi na ALAI 90 kwa Kanda ya Mashariki. Mheshimiwa Spika, katika msimu wa 2004/2005 uzalishaji wa pareto unategemewa kuwa tani 1,000, ambao ni sawa na tani 1,000 chini ya uzalishaji wa mwaka wa 2003/2004. Kushuka kwa uzalishaji wa pareto kumesababishwa na bei ya pareto katika soko la dunia kuendelea kuwa chini, hali iliyosababisha takriban tani 2,300 za pareto kubaki mikononi mwa wakulima. Aidha, mwekezaji wa kiwanda cha pareto kilichopo Iringa amekosa uwezo wa kununua pareto baada ya kushindwa kupata soko na kufanya wakulima kukata tamaa ya kuzalisha pareto na kuanza kupanda mazao mbadala. Ili kukabiliana na tatizo hilo, Serikali imeidhamini kampuni ya Tanzania Pyrethrum Processing and Marketing Company Limited ili ipate mkopo wa benki wa shilingi bilioni 1.48 wa kununulia pareto iliyopo mikononi mwa wakulima. Aidha, katika msimu wa 2004/2005, Wizara ya Kilimo na Chakula kwa kushirikiana na Wizara ya Ushirika na Masoko itaendelea kutafuta ufumbuzi wa kudumu wa matatizo ya soko na uziduzi wa pareto. Wizara itahimiza kilimo cha pareto katika maeneo mapya yanayoweza kustawisha zao hilo, hususan katika mikoa ya Kilimanjaro na Arusha na itahakikisha kwamba wakulima wanapata miche bora ya pareto inayozalishwa kwa njia ya vikonyo yenye sumu nyingi zaidi na tija kubwa ya wastani wa kilo 800-1000 kwa hekta. Uzalishaji wa zao la mkonge unatarajiwa kuongezeka kutoka tani 23,859 msimu 2003/2004 hadi tani 25,000 katika msimu wa 2004/ 2005, sawa na ongezeko la asilimia 4.5. Ongezeko hilo litatokana na kuanzishwa kwa utaratibu wa kutumia wakulima wadogo wa mkonge katika mikoa ya Kanda ya Ziwa Viktoria, upanuzi wa mashamba makubwa ya mkonge na bei nzuri ya katani katika soko la dunia. Serikali itaendelea na juhudi za kuongeza ufanisi wa matumizi ya bidhaa za mkonge. Ujenzi wa kiwanda cha majaribio cha karatasi kwa kutumia mkonge ambao umeanza unatarajiwa kukamilika mwaka wa 2005/2006. Aidha, kiwanda cha majaribio ya kutoa nishati kwa gesi kwa kutumia taka za mkonge, kimeanza kujengwa. Utafiti wa pombe, citric acid na bidhaa nyingine zitokanazo na zao la mkonge utaendelezwa. Mheshimiwa Spika, Wizara itakarabati na kujenga upya miundombinu mbalimbali katika bustani za Serikali za Mpiji mkoani Pwani na Bugaga mkoani Kigoma. Aidha, Wizara itatoa mafunzo maalum ya mbinu bora za umwagiliaji maji mashambani kwa wataalam na wakulima ili wazalishe miche mingi yenye ubora unaotakiwa. Aidha, mashamba ya mfano 50 ya mazao ya maembe, vanilla, paprika na migomba yataanzishwa katika mikoa ya Morogoro, Iringa, Arusha, Dodoma na Tanga. Wakulima watawezeshwa kutembelea mashamba ya mfano ili kujifunza uzalishaji wa mazao mapya. Nakala 2,000 za vitabu vya mwongozo wa uzalishaji wa mazao hayo vitachapishwa na kusambazwa kwa wakulima. Mheshimiwa Spika, katika mwaka wa 2004/2005 Wizara ya Kilimo na Chakula itaendelea kufanya utafiti ili kuhakikisha upatikanaji wa teknolojia bora za kilimo kwa wakulima. Juhudi za kuzalisha kwa wingi mbegu za mazao zitaendelea pamoja na uchunguzi wa mbegu mpya zitakazoweza kumpatia mkulima mavuno mengi na kuongeza tija katika mazingira ya uzalishaji. Wizara ya Kilimo na Chakula, kupitia vituo vya utafiti, inatarajia kutoa mbegu mpya tatu za mazao ya nafaka (mahindi na ngano), mbili za mazao ya jamii ya mikunde (maharage na mbaazi), tatu za mafuta (karanga na ufuta) na mbili za mazao ya jamii ya mizizi. Mbegu hizo zitakuwa na sifa za mavuno mengi, kustahimili magonjwa na kuvumilia hali ya ukame. Aidha, ili kupunguza tatizo la upatikanaji wa mbegu, vitalu vya kuzalisha miche na mbegu vitaanzishwa katika vituo vya utafiti na kwenye baadhi ya vijiji. Miche itakayozalishwa itagawanywa katika mashamba ya wakulima kwa ajili ya uchunguzi zaidi. Miche na mbegu zenye sifa zinazokubalika zitasambazwa kwa wakulima na mashamba ya maonyesho vijijini ili zizalishwe zaidi. Wizara ya Kilimo na Chakula itaendelea kukusanya na kutathmini nasaba za mazao ya mbaazi, dengu, njegere, safflower, macadamia, vanilla, matunda, mboga na viungo ili kuongeza wigo wa mazao ya biashara kwa mkulima. Kazi hii itafanyika kwenye vituo vya KATRIN, Maruku, Uyole, Tengeru na Ukiriguru. Aidha, mbegu mama za mazao ya jamii ya nafaka, mikunde na mafuta zitaendelea kuzalishwa. Vituo vya utafiti vitaendeleza tafiti zake katika vituo mbalimbali kama ifuatavyo:- Vituo vya Tengeru, Kibaha, Uyole na Hombolo vitaendelea kueneza teknolojia ya kuandaa na kutumia mazao ya jamii ya mizizi kwa mfano muhogo na viazi ili kuyaongezea thamani na matumizi; Vituo vya Tumbi, Selian, Uyole na Ukiriguru vitaendelea kufanya utafiti wa miti inayoweza kutumiwa katika kilimo mseto ili kukabiliana na kuzidi kupungua kwa rutuba ya udongo na kuongezeka kwa mmomonyoko wa udongo katika maeneo mengi nchini; Vituo vya KATRIN na Dakawa vitazalisha mbegu mama za mpunga aina ya TXD 85, TXD 88 na TXD 306 ( SARO5); Vituo vya Maruku na Tengeru vitaendelea kuzalisha na kusambaza miche bora ya migomba kwa wakulima. Pamoja na kazi hizo vituo vitandelea kuwaelimisha wakulima mbinu bora za kilimo cha migomba; na Vituo vya Ukiriguru na Ilonga vitaendelea kuzalisha mbegu mama za pamba aina ya UK 91 na ALAI 90. Wizara ya Kilimo na Chakula itaendelea kuziendesha maabara za tissue culture zilizopo Mikocheni, Tengeru, Uyole na Ukiriguru ili zianze kutoa miche bora na mingi ya migomba, pareto, muhogo na mananasi. Utumiaji wa teknolojia hii utachangia kwa kiasi kikubwa upatikanaji wa mbegu bora za mazao mbalimbali. Aidha, Wizara itaendelea na tafiti zifuatazo:- Kutafiti, matumizi ya wanyamakazi na zana mbalimbali za kilimo katika kutayarisha mashamba, kupanda, kupalilia na kubeba mizigo. Utafiti huo utafanyika Uyole na Ukiriguru na utashirikisha wakulima katika mashamba yao. Kutafiti mbinu mbali mbali za uvunaji maji ya mvua (rain water harvesting) ili kuyatumia katika uzalishaji wa mazao na matumizi ya nyumbani. Kazi hii itafanyika kwenye vituo vya Ukiriguru na Uyole kwa kushirikiana na Chuo Kikuu cha Kilimo cha Sokoine. Kufanya tafiti za sayansi jamii na uchumi kwenye kanda ili kuboresha ufanisi katika kutoa ushauri sahihi wa matumizi ya teknolojia katika mazingira ya wakulima; Kuandaa na kuendesha mafunzo kwa watafiti 80 kuhusu mbinu shirikishi za utafiti unaolenga mahitaji halisi ya wakulima; Chini ya mradi wa PADEP, kukarabati maabara za udongo katika vituo vya utafiti vya Mlingano, Uyole, Selian na Ukiriguru na kutoa mafunzo kwa wataalam ili ziweze kutoa huduma ya upimaji wa udongo kwa mashamba ya wakulima na kutoa ushauri kuhusu matumizi sahihi ya mbolea na kununua dawa na vifaa vitakavyotumiwa na maabara za udongo Mheshimiwa Spika, katika mwaka wa 2004/2005, Wizara ya Kilimo na Chakula kwa kushirikiana na Wizara ya Maji na Maendeleo ya Mifugo na Ofisi ya Rais, Tawala za Mikoa na Serikali za Mitaa, itaendelea kuimarisha utoaji wa huduma za ugani kwa wakulima kwa kutekeleza kazi zifuatazo:- Kuimarisha vyuo vya Wakulima vya Bihawana, Dodoma; Mkindo, Morogoro; na Inyala na Ichenga, Mbeya ili viweze kufundisha wakulima kilimo cha kibiashara. Wakulima 720 watapata mafunzo katika vyuo hivyo. Wakulima hao wataweza kuwafundisha wakulima wenzao baada ya kupatiwa mafunzo hayo. Vyuo hivyo pia vitajihusisha katika uzalishaji wa mazao na ufugaji wa wanyama ili hapo baadaye viweze kujitegemea. Kuimarisha Kitengo cha Elimu kwa Wakulima (Ukulima wa Kisasa) makao makuu Dar es Salaam na kwenye kanda ili kiweze kutekeleza yafuatayo:- Kuandaa na kutangaza vipindi vya kilimo redioni. Vituo vya redio za kanda vitatumika ili kufikisha haraka mafunzo hayo kwa wakulima; Kutengeneza mikanda ya video kwa ajili ya mafunzo ya kilimo katika vyuo vya mafunzo vya wakulima. Aidha, mikanda hiyo itatumiwa na wataalam wilayani kwa ajili ya kueneza teknolojia za kilimo kwa wakulima. Kuchapisha na kusambaza kwa wakulima majarida mbali mbali ya kilimo kama vijitabu vya kilimo bora, gazeti la Ukulima wa Kisasa, vipeperushi na mabango. Aidha, mashine za uchapishaji pamoja na studio za redio na video vitaimarishwa. Kutangaza kazi za Wizara ya Kilimo na Chakula ili kuelimisha umma kuhusu shughuli na mafanikio ya Wizara. Mradi Shirikishi wa Maendeleo ya Kilimo na Uwezeshaji Mheshimiwa Spika, katika mwaka wa 2004/2005, Wizara, kwa kushirikiana na Halmashauri za Wilaya husika, itaendelea kutekeleza Mradi Shirikishi wa Maendeleo ya Kilimo na Uwezeshaji katika wilaya za Hai, Morogoro vijijini, Singida vijijini, Iringa vijijini, Masasi, Nachingwea, Hanang na Arumeru. Aidha, mradi utaanza kutekelezwa katika wilaya nyingine 18. Kazi zitakazotekelezwa ni kama ifuatavyo: - Kuzindua mradi katika wilaya 18 zitakazoanza kutekeleza mradi katika mwaka wa 2004/2005 ikiwa ni pamoja na kuunda timu za uwezeshaji za wilaya na kata ili kujenga uwezo wa kuandaa miradi, kufuatilia utekelezaji, udhibiti na uwajibikaji katika matumizi ya fedha; Kuendesha mafunzo ya mbinu shirikishi kwa timu za wawezeshaji za Taifa, wilaya na kata ili kujenga uwezo wa kushirikisha jamii katika kupanga mipango ya kuendeleza Kilimo na Ufugaji; Kuwezesha jamii katika vijiji 160 vya wilaya zitakazotekeleza mradi katika mikoa ya Manyara, Singida, Tanga, Kilimanjaro, Tabora, Arusha, Iringa, Lindi, Mtwara na Morogoro, kubuni na kutekeleza miradi ya maendeleo ya kilimo kwa kutumia teknolojia sahihi na endelevu. Miradi midogo isiyopungua 600 inatarajiwa kuandaliwa na kutelezwa na jamii katika vijiji hivyo; Kuwezesha wilaya 18 zilizochaguliwa kutekeleza mradi katika mwaka wa 2004/2005 kuandaa na kutekeleza programu za kuimarisha uwezo wa kiutendaji katika kusimamia shughuli za maendeleo ya kilimo; Kuwezesha uboreshaji wa sera za kitaifa, sheria, kanuni na taratibu mbalimbali zikiwemo ushirikishwaji wa sekta binafsi katika maendeleo ya kilimo. Mheshimiwa Spika, katika mwaka wa 2004/2005, kazi zitakazofanyika ni pamoja na: - Kuandaa mtaala na kutekeleza mafunzo ya muda mrefu ya Kilimo cha biashara kwa vijana 50; Kufundisha wakulima 160 kanuni za kilimo bora cha kibiashara; Kuandaa mtaala wa kufundisha elimu ya kuhimiza vita dhidi ya baa la UKIMWI katika sekta ya kilimo. Elimu itatolewa kwa walengwa mbalimbali watakaohudhuria mafunzo katika vyuo vya Kilimo; Kuandika vijitabu vya rejea kwa matumizi ya wakulima watakaohudhuria mafunzo ya Kilimo cha biashara vyuoni; Kudhamini mafunzo ya muda mrefu kwa wataalamu 250 wenye astashahada kwenda kiwango cha stashahada na astashahada kwa vijana 150 waliomaliza kidato cha sita wanaotarajiwa kujiunga na fani ya Kilimo ; Kudhamini mafunzo ya shahada ya uzamili na falsafa kwa wakufunzi wanne (4) na mafunzo ya rejea kwa wakufunzi 15 wa vyuo vya Kilimo; Kukarabati vyuo vinane (majengo, mifumo ya maji na mifumo ya umeme) na kuvipatia vifaa vya mafunzo kwa vitendo; Kuimarisha vitengo vya kuendesha mafunzo ya matumizi ya wanyamakazi katika kilimo; Kutoa mafunzo kwa wakulima, vijana na wataalamu kuhusu Kilimo cha umwagiliaji wa zao la mpunga katika Chuo cha Wakulima Kilimanjaro (KATC). Mheshimiwa Spika, mwaka wa 2004/2005, Wizara ya Kilimo na Chakula imelenga kuongeza eneo la uzalishaji kwa kutumia kilimo cha umwagiliaji maji mashambani kwa jumla ya hekta 27,124. Ongezeko hilo litafanya jumla ya eneo la kilimo cha umwagiliaji maji mashambani nchini kufikia hekta 254,610 kutoka hekta 227,486 za mwaka wa 2003/ 2004. Ili kufikia lengo hilo, Wizara itaendelea na ujenzi na ukarabati wa skimu za umwagiliaji maji mashambani, ujenzi wa mabwawa na uvunaji wa maji ya mvua. Wizara itaendelea kuhimiza na kusimamia uanzishaji wa mashamba ya mfano katika maeneo yanayozunguka Ziwa Viktoria kwa lengo la kutengeneza ukanda wa kijani wa mazao ya kilimo kuzunguka Ziwa hilo. Aidha, ili kuongeza ufanisi katika uchimbaji wa mabwawa madogo na ujenzi wa skimu za umwagiliaji, Wizara itavifanyia ukarabati vifaa vinavyotumika katika ujenzi wa miundombinu ya umwagiliaji maji mashambani vinavyomilikiwa na Wizara. Mheshimiwa Spika, Wizara ya Kilimo na Chakula kwa kushirikiana na Halmashauri za Wilaya itaendelea kusimamia skimu zote za umwagiliaji maji mashambani ili kuhakikisha kwamba malengo ya tija na uzalishaji yaliyowekwa katika skimu hizo yanafikiwa. Aidha, Wizara itaendelea kutoa mafunzo ya matumizi bora ya maji, uendeshaji na usimamizi wa skimu za umwagiliaji maji mashambani kwa wakulima. Mheshimiwa Spika, katika mwaka wa 2004/2005, Wizara ya Kilimo na Chakula itakamilisha awamu ya tatu ya Mpango Kabambe wa Umwagiliaji Maji Mashambani kwa kuthibitisha takwimu na kufanya usanifu wa miradi 10 ya umwagiliaji maji mashambani. Kazi hiyo itaainisha aina za skimu za Umwagiliaji Maji Mashambani zinazoweza kuanzishwa hapa nchini. Lengo ni kupata gharama za ujenzi na mifumo ya uendeshaji na usimamizi ambayo itatumika kama mwongozo katika uandaaji na utekelezaji wa miradi ya umwagiliaji maji mashambani, ambayo itaandaliwa na kutekelezwa chini ya Mipango ya Wilaya ya Kuendeleza Kilimo (DADPs). Aidha, chini ya Mpango Kabambe wa Umwagiliaji Maji Mashambani, Wizara itakamilisha mfumo wa utunzaji na utoaji wa takwimu za umwagiliaji maji mashambani zitakazotumiwa na wawekezaji katika kilimo cha umwagiliaji maji mashambani. Skimu 21 za umwagiliaji maji mashambani zilizoainishwa chini ya Mpango Kabambe wa Kilimo cha Umwagiliaji Maji Mashambani zitakarabatiwa. Aidha, ujenzi wa skimu za Nyanzwa, Kilolo (hekta 760), Irindi, Kilolo (hekta 610), Utengule Usongwe, Mbeya vijijini (hekta 600) na Naming’ongo, Mbozi (hekta 1,000) ambazo zinaendelezwa na Programu ya Kuendeleza Sekta ya Kilimo (ASPS) zitakamilishwa. Skimu tisa zenye jumla ya hekta 2,544 zitaendelezwa chini ya Mfuko wa Pamoja wa Tanzania na Japan wa Msaada wa Chakula (Food Aid Counterpart Fund). Skimu hizo ni Kikafu Chini, Hai (hekta 641), Mvumi, Kilosa (hekta 293), Mlali, Morogoro Vijijini (hekta 80), Chechami Nkonga, Iringa Vijijini (hekta 50), Shamwengo, Mbeya Vijijini (hekta 230), Mlenge, Iringa Vijijini (hekta 500), Malolo, Nzega (hekta 200), Mkula, Kilombero (hekta 250), Ruaha Mbuyuni, Kilolo (hekta 300). Skimu 15 za mashamba ya mfano za umwagiliaji maji mashambani zitaendelezwa katika Ukanda wa Kijani unaozunguka Ziwa Viktoria (hekta 600), (Kiambatisho Na 10). Katika skimu hizo, Wizara itaonyesha matumizi ya teknolojia zinazofaa kwa kuvuta maji kutoka katika Ziwa Viktoria kwa kutumia nishati inayotokana na upepo, mafuta ya dizeli na mionzi ya jua. Aidha, visima vifupi na pampu za miguu vitatumika katika maeneo ambayo yako mbali ya mwambao wa ziwa. Mheshimiwa Spika, katika mwaka wa 2004/2005 Serikali itajenga mabwawa 12 ambayo ni mabwawa ya Mwele, Muheza, Kakola, Igunga (hekta 100), Ikowa, Dodoma Vijijini (hekta 150), Maneke, Musoma (hekta 200), Nkiniziwa, Nzega (hekta 200), Usoke, Urambo (hekta 50) na Ruvu NAFCO, Kibaha (hekta 100) yatakarabatiwa. Mabwawa ya Mkomazi, Korogwe (hekta 200), Tieme – Masagi, (hekta 200) Nyaisozi, Karagwe (hekta 500) Kiserian, Monduli (hekta 30) na Kironda – Datali, Iramba (100). Mheshimiwa Spika, katika mwaka wa 2004/2005, Programu Husishi ya Kilimo cha Umwagiliaji Maji Mashambani itaendelea na ujenzi wa majaruba ya mpunga na miundombinu ya umwagiliaji maji mashambani katika skimu 15 zenye ukubwa wa hekta 3,100. Skimu hizo ziko katika wilaya za Misungwi (3), Maswa (3), Mpwapwa (2), Igunga (2), Mbulu (2) na Iramba (3). (Kiambatisho Na 11). Mheshimiwa Spika, katika mwaka wa 2004/2005, Wizara ya Kilimo na Chakula kwa kushirikiana na Halmashauri za Wilaya itaendelea kutekeleza miradi iliyoanza kutekelezwa katika mwaka wa 2003/2004 na kuanza kutekeleza miradi mipya iliyopendekezwa chini ya Mipango ya Maendeleo ya Kilimo ya Wilaya katika mwaka wa 2004/2005. Mipango hiyo imeainisha miradi ya umwagiliaji maji mashambani yenye eneo la hekta 12,000. Mheshimiwa Spika, katika mwaka 2004/2005, Wizara itaendelea kuweka msukumo mkubwa katika kuhimiza matumizi endelevu ya ardhi ya kilimo ili kukabiliana na madhara yanayotokana na mmomonyoko wa udongo. Aidha, Wizara itaendelea kupima mashamba kwa lengo la kuboresha mipango ya matumizi ya ardhi na umilikishwaji wa mashamba hayo kwa wakulima. Kazi zitakazo zitatekelezwa: - Kuwafikishia wakulima teknolojia za kilimo cha matuta na makingamaji, kilimo mseto na uvunaji wa maji ya mvua mashambani na kuhimiza matumizi yake katika wilaya 36 za mikoa ya Dodoma, Singida, Shinyanga, Tabora, Kigoma, Mwanza, Mara, Manyara, Arusha, Kilimanjaro, Tanga, Morogoro, Iringa na Ruvuma; Kupima mashamba kwenye miradi mitatu ya umwagiliaji maji mashambani ya Lumuma, Kilosa, Kikafu chini, Hai na Ruvu, Bagamoyo na kuweka mipaka ya kila shamba ili kuwawezesha wakulima kumilikishwa mashamba hayo; Kuhifadhi ardhi ya kilimo kwenye maeneo yanayozunguka skimu za umwagiliaji maji mashambani ili kudhibiti uharibifu wa miundombinu katika skimu za Lumuma, Kilosa na Kikafu chini, Hai; na Kuandaa miongozo ya matumizi endelevu ya ardhi na kuhimiza matumizi miongozo hiyo ili kuongeza uwajibikaji wa wananchi katika kuzingatia matumizi endelevu ya ardhi. Mheshimiwa Spika, mahitaji ya mbolea katika msimu wa 2004/ 2005 yanakadiriwa kuwa tani 385,000, madawa ya kilimo ya unga yatakuwa tani 21,000 na madawa ya maji lita milioni 4.0. Ili kuhakikisha pembejeo hizo zinapatikana kwa wingi na kwa wakati. Aidha, Serikali itaendelea kuwawezesha wananchi kuongeza matumizi ya mbolea kwa kupanua utaratibu wa kufidia sehemu ya gharama za usafirishaji wa mbolea nchini kote. Aidha, Wizara ya Kilimo na Chakula itaweka mfumo wa ukusanyaji wa takwimu za pembejeo kwa kutoa mafunzo kwa wataalam wa kilimo wanaoshughulikia pembejeo katika wilaya zote hapa nchini. Mfumo huo utaiwezesha Wizara kuwa na takwimu sahihi za mahitaji na matumizi ya pembejeo za kilimo kwa wakati. Mheshimiwa Spika, upatikanaji wa mbegu unategemewa kuwa jumla ya tani 13,300 ambao utatokana na uzalishaji katika makampuni binafsi nchini (tani 3,600), wakulima wadogo (tani 800), uagizaji kutoka nje (tani 7,600) na uzalishaji katika mashamba ya Serikali (tani 1,300). Ili kufikia lengo hilo, kazi zifuatazo zitafanyika: Kulima hekta 1,000 ili kuzalisha tani 1,500 za mbegu za msingi na zilizothibitishwa kwa mazao ya nafaka, mikunde na mbegu za mafuta katika mashamba ya Dabaga, Msimba, Mwele na Kilangali. Kufanya tathmini ili kuweka miundo mbinu ya umwagiliaji maji katika mashamba mawili ya mbegu ya Dabaga na Msimba, ili kuongeza uzalishaji wa mbegu wakati wa kiangazi. Kuwezesha Wakala wa Ukaguzi na Udhibiti wa Mbegu (TOSCA) kudhibiti ubora wa mbegu nchini, kwa kukagua mashamba ya mbegu na kuchukua sampuli za mbegu kwa ajili ya kupima ubora wa mbegu katika maabara. Aidha, wataalam wa kilimo 50 watapewa mafunzo kuhusu ukaguzi wa mbegu katika wilaya 50 zilizo chini ya Mradi Shirikishi wa Maendeleo ya Kilimo na Uwezeshaji (PADEP). Ili kuongeza matumizi ya mbegu bora katika ngazi za vijiji, mpango wa kuzalisha mbegu za daraja la kuazimiwa (quality declared seed) kwa kutumia wakulima wadogo chini ya Mradi wa Kusaidia Sekta ya Kilimo (ASPS) utaendelezwa katika mikoa ya Dodoma, Iringa, Morogoro, Lindi na Mtwara. Aidha, Serikali itatoa mafunzo ya uzalishaji mbegu vijijini kwa kuwafundisha wakulima wadogo katika mikoa ya Pwani, Kigoma, Kagera na Rukwa mbinu za kuzalisha mbegu zenye ubora wa kuazimiwa. Kukamilisha uundwaji wa Wakala wa Mbegu, kuimarisha shughuli zake na kuupatia mali ambazo zilikuwa za TANSEED katika matawi ya Morogoro na Njombe yakiwemo maghala ya kuhifadhia mbegu na nyumba za watumishi. Mheshimiwa Spika, katika mwaka wa 2004/2005, Wizara ya Kilimo na Chakula itaendelea kutoa mikopo yenye masharti nafuu kwa wakulima kupitia Mfuko wa Pembejeo ili kuwawezesha kukarabati matrekta mabovu na kununua mapya. Jumla ya matrekta 200 yatakarabatiwa na matrekta mapya 20 yatanunuliwa chini ya mpango huu. Halmashauri za Wilaya kwa kutumia wataalam wake zitafanya tathmini ya awali ya matrekta na kutoa mapendekezo ya wakulima wanaokidhi masharti ya mkopo kabla maombi hayo hayajawasilishwa kwenye Mfuko wa Pembejeo. Aidha, vituo viwili vya kukodisha matrekta vitakavyoendeshwa na sekta binafsi vitaanzishwa katika wilaya zitakazokidhi masharti ili vitoe huduma kwa wakulima. Wizara itaendelea kutoa mafunzo kuhusu matumizi na matengenezo ya matrekta madogo ya mkono na mashine ndogo za kubangua korosho. Mafundi sanifu 55 wa Halmashauri za Wilaya katika mikoa ya Shinyanga (3), Kagera (8), Lindi (4), Ruvuma (6), Tanga (8), Mtwara (6), Pwani (4), Arusha (4), Manyara (4) na Mbeya (8) watapata mafunzo hayo na watawezeshwa ili watoe mafunzo hayo kwa wakulima katika vijiji husika. Wizara itaendelea kuweka mkazo katika matumizi ya wanyamakazi kwenye mikoa yenye matumizi makubwa ya wanyamakazi na mifugo mingi kama Mwanza, Shinyanga, Mara, Tabora, Singida, Dodoma, Morogoro, Arusha, Mbeya, Rukwa, Iringa na Manyara. Vituo vya wanyamakazi katika mikoa hiyo vitakarabatiwa na kupatiwa zana ili viweze kutoa mafunzo na kufanya maonyesho kwa wakulima juu ya matumizi bora ya teknolojia ya matumizi ya wanyamakazi katika kilimo. Aidha, kila kituo kitaanzisha shamba la mfano la hekta mbili kwa ajili ya kutoa mafunzo na maonyesho kwa vitendo kwa wakulima. Mafunzo ya matumizi ya zana bora zinazokokotwa na wanyamakazi yatatolewa kwa maafisa ugani 400 na vikundi vya wakulima 100. Vikundi hivyo vya wakulima vitawezeshwa kwa kupatiwa zana ili vitoe mafunzo kwa wakulima wenzao vijijini kwa kushirikiana na maafisa ugani, hivyo kuwezesha wakulima wengi zaidi kupata mafunzo katika kipindi kifupi. Mheshimiwa Spika, katika mwaka wa 2004/2005, Mfuko wa Pembejeo utaendelea kutoa mikopo kwa ajili ya uagizaji na usambazaji wa pembejeo na zana za kilimo kwa kupitia mabenki na taasisi nyingine za fedha. Aidha, Mfuko utatoa mikopo kwa ajili ya kununulia matrekta mapya pamoja na kukarabati ya zamani. Mikopo itatolewa kwa masharti ya ukopeshaji ya benki na wakopaji watapaswa kurejesha mikopo kwa kufuata utaratibu uliokubaliwa kati yao na benki. Ili kufikisha huduma za Mfuko wa Pembejeo kwa Wakulima na Wafugaji Mfuko utaendelea kutoa huduma za mikopo mikoani kwa kupitia taasisi zifuatazo:- Benki ya Exim -Mikoa ya Dar es Salaam, Pwani, Tanga, Mtwara, Lindi, Arusha, Manyara, Dodoma, Singida, Morogoro, Mwanza, Mara, Shinyanga, Tabora na Kigoma. Benki ya Ushirika Kilimanjaro -Mkoa wa Kilimanjaro Benki ya Wananchi ya Mufindi -Iringa, Rukwa na Mbeya Benki ya Wananchi ya Mbinga – Mkoa wa Ruvuma Benki ya Ushirika ya Wakulima Kagera- Mkoa wa Kagera Shirikisho la Vyama vya Ushirika vya Kuweka na Kukopa Tanzania (1992) Ltd (SCCULT (1992) LTD)- SACCOS/ SACCAS zitakazohudumia wanachama wake nchi nzima. Mheshimiwa Spika, Wizara kupitia Mfuko wa Pembejeo itaendelea na ukusanyaji wa madeni ya miaka ya nyuma ikiwa ni pamoja na uuzaji wa dhamana za wadaiwa baada ya kupata hukumu za kesi za madai zilizopo mahakamani. Hadi sasa jumla ya kesi 64 za wadaiwa bado zinaendelea kusikilizwa kwenye mahakama. Mheshimiwa Spika, ili kudhibiti visumbufu vya mimea na mazao, katika mwaka wa 2004/2005, Wizara ya Kilimo na Chakula itaweka mkazo katika masuala yafuatayo: - Kuendelea kuhamasisha wakulima wa mikoa ya Kigoma, Singida, Mtwara, Morogoro, Shinyanga, Arusha, Kilimanjaro, Tanga, na mikoa ya Kanda ya Ziwa kutumia mbinu ya Udhibiti Husishi wa visumbufu vya mimea kama njia pekee endelevu, salama na yenye gharama nafuu katika kudhibiti visumbufu vya mimea na mazao; Kuendelea kushirikiana na Halmashauri za Wilaya na Taasisi mbali mbali ikiwa ni pamoja na mashirika ya kimataifa yanayodhibiti milipuko ya nzige na kwelea kwelea ya DLCO-EA na IRLCO-CSA katika kukagua maeneo ya mazalio ya visumbufu hao na kuwadhibiti mapema ili kuokoa mazao ya wakulima; Kuimarisha huduma za utabiri wa milipuko hususan milipuko ya viwavijeshi na panya; Kuendeleza shughuli za kuchunguza na kudhibiti gugumaji; Kuwafundisha wakulima mbinu endelevu za kukabiliana na visumbufu hususan teknolojia za udhibiti husishi (IPM); na Kusimamia utekelezaji wa sheria ya Udhibiti wa Visumbufu vya Mimea ya mwaka 1997 (Plant Protection Act of 1997). Mkazo utawekwa katika kuboresha huduma ya karantini ya mimea na ukaguzi wa madawa ya kilimo yanayoingizwa au kutolewa nchini. Mheshimiwa Spika, katika mwaka wa 2004/2005, Hifadhi ya Chakula ya Taifa itanunua jumla ya tani 100,000 za mahindi na mtama yenye ubora unaokubalika. Chakula hicho kitahifadhiwa katika kanda saba za Hifadhi ya Chakula ya Taifa ili kiweze kusambazwa na kuuzwa kwenye maeneo yatakayokuwa na upungufu wa chakula. Mheshimiwa Spika, Wizara ya Kilimo na Chakula ina Jukumu la kuhakikisha kwamba Taifa linakuwa na uhakika wa upatikanaji wa chakula wakati wote. Katika mwaka wa 2004/2005 Wizara itaendelea kutekeleza kazi zifuatazo:- Kuandaa maandiko ya kitaalamu kwa ajili ya kurekebisha sheria ya Usalama wa Chakula ya mwaka 1991; Kuboresha mfumo wa ukusanyaji wa takwimu na taarifa za hali ya Chakula nchini; Kukusanya taarifa za mvua na mazao na kufanya tathmini ya kaya zitakazoathirika na upungufu wa chakula; Kuendesha kampeni ya kuhifadhi chakula cha kutosha katika ngazi ya kaya; Kutoa mafunzo ya teknolojia za hifadhi ya mazao ya nafaka na mikunde katika mikoa ya Kilimanjaro, Tanga, Iringa, Rukwa, Ruvuma, na Mbeya; Kutoa mafunzo ya usindikaji, matumizi na hifadhi ya mazao ya mizizi, mboga na matunda katika mikoa ya Kigoma, Ruvuma, Morogoro, Tanga, Iringa, Dodoma na Pwani na; Kutoa mafunzo kwa wataalamu wawezeshaji juu ya uboreshaji na matumizi ya vyakula bora kwa watu waishio na Virusi vya UKIMWI XXVIII. UBINAFSISHAJI WA MASHAMBA NA MASHIRIKAYA KILIMO Mheshimiwa Spika, katika mwaka wa 2004/2005, Wizara ya Kilimo na Chakula kwa kushirikiana na PSRC itaendelea kuyabinafsisha mashamba ya mahindi ya Mbozi na Namtumbo, Viwanda 12 vya korosho, Kiwanda cha Kahawa cha Kagera (TANICA) na Jineri ya Manawa. Ufuatiliaji wa utekelezaji wa mikataba ya mashamba na mashirika yaliyobinafsishwa ili kuweza kubaini mafanikio na matatizo ya utekelezaji utaendelea. Wawekezaji watakaobainika kushindwa kutekeleza mikataba ya mauzo watachukuliwa hatua za kisheria zinazostahili, ikiwa ni pamoja na kusitishwa mikataba yao na hatimaye kubinafsisha upya mashamba na mashirika yatakayohusika. Aidha, kwa kushirikiana na uongozi wa mikoa, Wizara itaendelea kuwaelimisha wananchi umuhimu wa kushirikiana na wawekezaji katika maeneo yao ili kujenga na kuimarisha mahusiano mema kati ya wawekezaji na wananchi wanaoishi jirani na maeneo yaliyobinafsishwa. Mikakati ya kuweka mazingira mazuri yatakayowezesha sekta binafsi kuwekeza katika kilimo cha kibiashara itaendelea kuwekwa ikiwa ni pamoja na kuwapatia vivutio mbalimbali. Mheshimiwa Spika, katika mwaka wa 2004/2005, Wizara itaendelea kuweka utaratibu mzuri wa kuratibu usambazaji na matumizi ya mbolea kwa kuwasilisha Bungeni Mswada wa Sheria mpya ya Mbolea (Fertilizer Bill), sheria hiyo, pamoja na mengine, itafuta Sheria ya Mbolea na Vyakula vya Mifugo (Fertilizer and Animal Feed Stuffs Ordinance No. 19 of 1962). Aidha, Wizara inatarajia kuwasilisha Bungeni Mswada wa Sheria ya Kilimo cha Umwagiliaji Maji Mashambani (Irrigation Bill) ili kuweka utaratibu unaofaa wa kusimamia na kuratibu kilimo cha umwagiliaji maji mashambani na kuhakikisha kuwa ardhi inayotumika kwa kilimo cha umwagiliaji maji mashambani inatumiwa kwa ufanisi mkubwa. Katika mwaka wa 2004/2005 Wizara imepanga kuwasilisha Miswaada ya kurekebisha Sheria za Kudhibiti Visumbufu vya Mimea (Plant Protection Act No. 13 of 1997), Tropical Pesticides Research Institutions (TPRI), Act No 18 of 1979 na Sheria ya Usalama wa Chakula (Food Security Act, No.10 of 1991). Aidha, Wizara itaendelea na uandaaji na usimamizi wa utekelezaji wa Kanuni mbalimbali za Sheria za mazao. Wizara itaendelea kushirikiana na Benki ya Dunia kukamilisha uchunguzi wa marekebisho ya majukumu, kazi na miundo ya Bodi za Mazao ili sheria zinazosimamia mazao na taasisi hizo ziweze kufanyiwa marekebisho. Mheshimiwa Spika, katika mwaka wa fedha 2004/2005 Wizara ya kilimo na Chakula itaendelea kukamilisha zoezi la kuwapandisha vyeo watumishi wa wizara na kuingiza kumbukumbu sahihi za watumishi katika mfumo wa kompyuta. Wizara itaandaa na kutoa mafunzo mbalimbali juu ya mabadiliko yanayoendelea katika utumishi wa umma na kufuatilia utekelezaji wa mpango wa mafunzo ya watumishi ili kuwawezesha watumishi kuwa na ujuzi wa kazi wanazozifanya. Aidha, Wizara itatoa mafunzo kwa watumishi ya namna ya kujikinga na maambukizo ya UKIMWI na pia masuala ya jinsia katika maeneo ya kazi. Mheshimiwa Spika, ningependa kumalizia hotuba yangu kwa kuwashukuru Waheshimiwa wabunge kwa michango yao waliyoitoa wakati wakichangia hotuba zilizotangulia, yenye lengo la kuboresha hali ya kilimo chetu na kukifanya cha kisasa, chenye tija na kinachokidhi malengo ya Taifa. Jukumu la kusimamia kilimo ni la viongozi wote kuanzia kijiji hadi Taifa. Tunachopaswa kufanya ni kutambua vikwazo vinavyofanya kilimo kisikue kwa kasi tunayotaka na kubuni mikakati ya kuviondoa ndani ya uwezo wa nchi uliopo. Katika hotuba yake ya mwisho wa mwezi Mei, 2004, Mheshimiwa Rais alitukumbusha kwamba rasilimali tulizonazo ni chache na zisizotosha kugharamia mambo yote ambayo tungependa kufanya. Alitukumbusha kwamba “kupanga ni kuchagua”. Tupunguze muda tunaokaa maofisini na twende vijijini kuwasaidia wananchi kuandaa mipango yao ya kilimo na kuweka utaratibu wa kuitekeleza na kuisimamia. Tukitumia vizuri rasilimali tulizotengewa mwaka huu, tutapiga hatua katika kilimo hata kama hatua hiyo haitakuwa kubwa kama ambavyo tungetaka. Mheshimiwa Spika, napenda kutoa shukrani za dhati kwa nchi na Mashirika mbalimbali ya Kimataifa ambayo yanaendelea kuisaidia Wizara ya Kilimo na Chakula katika juhudi za kuleta mapinduzi katika sekta ya kilimo. Nchi hizo ni Dernmark, China, Canada, Finland, India, Ireland, Israel, Italia, Japan, Korea ya Kusini, Marekani, Misri, Ubeligiji, Ufaransa, Uholanzi, Uingereza, Ujerumani, Uswisi na Sweden. Napenda pia kuyashukuru Mashirika na Taasisi za Kimataifa kama ifuatavyo: Benki ya Dunia, Benki ya Maendeleo ya Afrika, BADEA, UNDP, FAO, JICA, DFID, EU, UNICEF, WFP, IFAD, CIMMTY, ICRISAT, ASARECA, USAID, GTZ, IITA na Sasakawa Global 2000. Bado tunahitaji misaada na ushirikiano wao ili kuendeleza kilimo nchini. Mheshimiwa Spika, napenda kutoa shukrani za pekee kwa wakulima wa Tanzania kwa kazi kubwa wanayoifanya katika kuendeleza kilimo na kutoa mchango mkubwa wa pato la Taifa. Aidha napenda kutambua mchango mkubwa unaotolewa na wanawake na wazee waishio vijijini katika uzalishaji wa mazao ya chakula na biashara na shughuli nyingine za uzalishaji katika sekta ya kilimo. Mwisho natoa shukrani kwa Mpiga Chapa Mkuu wa Serikali kwa kazi nzuri ya kuchapa hotuba hii. Mheshimiwa Spika, baada ya kutoa maelezo haya, naomba Bunge lako Tukufu liidhinishe jumla ya shilingi 64,074,053,600 Kati ya hizo, shilingi 34,976,612,100 ni kwa ajili ya matumizi ya kawaida na shilingi 29,097,441,500 ni kwa ajili ya shughuli za maendeleo. Kati ya fedha za maendeleo, shilingi 6,436,433,200 ambayo ni sawa na asilimia 22.12 ni fedha za ndani na shilingi 22,661,008,300 ambayo ni sawa na asilimia 77.88 ni fedha za nje. Mheshimiwa Spika, Naomba Kutoa Hoja