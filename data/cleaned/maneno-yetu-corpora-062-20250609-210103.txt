BAJETI YA WIZARA YA MIFUGO MWAKA 2016/2017 HOTUBA YA WAZIRI WA KILIMO MIFUGO NA UVUVI MHESHIMIWA MWIGULU LAMECK NCHEMBA MADELU (MB.) KUHUSU MAKADIRIO YA MATUMIZI YA FEDHA YA WIZARA YA KILIMO MIFUGO NA UVUVI KWA MWAKA 2016/2017 1.0 UTANGULIZI 1. Mheshimiwa Spika, naomba kutoa hoja kwamba Bunge lako Tukufu baada ya kuzingatia taarifa iliyowasilishwa hapa Bungeni leo na Mwenyekiti wa Kamati ya Kudumu ya Bunge ya Kilimo Mifugo na Maji inayohusu Wizara ya Kilimo Mifugo na Uvuvi, sasa lijadili na kukubali kupitisha Makadirio ya Matumizi ya Kawaida na ya Maendeleo ya Wizara ya Kilimo Mifugo na Uvuvi kwa mwaka 2016/2017. 2. Mheshimiwa Spika, napenda kumshukuru Mwenyezi Mungu kwa kutufikisha siku ya leo tukiwa na afya njema ili tuweze kujadili bajeti hii kwa ajili ya maendeleo ya Watanzania. Napenda pia, kumshukuru Mhe. Dkt. John Pombe Joseph Magufuli, Rais wa Jamhuri ya Muungano wa Tanzania kwa kuniamini na kuniteua kuwa Waziri wa Kilimo Mifugo na Uvuvi. Napenda kutumia fursa hii kumuahidi Mhe. Rais, Viongozi wangu wengine, Waheshimiwa Wabunge, Wakulima, Wafugaji, Wavuvi na Watanzania kwa ujumla kwamba nitatumia uwezo wangu wote kwa uaminifu na uadilifu kuhakikisha rasilimali zinazotengwa zinawafikia walengwa ili wazalishe mazao kwa wingi na yenye ubora na hatimaye kuinua kipato. 3. Mheshimiwa Spika, kwa namna ya pekee nampongeza Mhe. Rais wa Jamhuri ya Muungano wa Tanzania kwa kutoa msukumo wa kuendeleza Sekta ya Kilimo kwa upana wake. Msukumo huo, umedhihirika katika hotuba yake ya ufunguzi wa Bunge la 11 la Jamhuri ya Muungano wa Tanzania tarehe 20 Novemba, 2015. Mheshimiwa Rais aliainisha maeneo yenye changamoto katika sekta ambayo ni uhaba wa pembejeo za kilimo, mifugo na uvuvi, tatizo la masoko, kukopwa mazao ya wakulima, ukosefu wa Wataalamu wa Ugani, upungufu wa Maghala, mabwawa, malambo, majosho, vifaa duni vya uvuvi, uvuvi haramu, uwekezaji mdogo katika Sekta ndogo ya uvuvi hususan viwanda vya mazao ya uvuvi na hasa katika ukanda wetu wa bahari. Napenda kuwahakikishia Watanzania kwamba utekelezaji wa maeneo hayo utafanyika kwa awamu katika kipindi cha miaka mitano. 4. Mheshimiwa Spika, napenda kumpongeza Makamu wa Rais, Mhe. Samia Suluhu Hassan kwa kuwa mwanamke wa kwanza kushika wadhifa wa Makamu wa Rais wa Jamhuri ya Muungano wa Tanzania. Pamoja na majukumu mengine, Ofisi ya Makamu wa Rais inasimamia na kutoa miongozo ya masuala yote ya mazingira ambayo ni muhimu katika maendeleo ya Sekta ya Kilimo Mifugo na Uvuvi. Kulingana na historia nzuri ya uongozi aliyonayo nina imani na uteuzi wake katika kuleta ustawi wa Sekta ya Kilimo inayotegemea sana utunzaji wa mazingira. 5. Mheshimiwa Spika, napenda pia kutumia fursa hii kumpongeza Mhe. Majaliwa Kassim Majaliwa, Mbunge wa Ruangwa kwa kuteuliwa kuwa Waziri Mkuu wa kumi na mbili wa Jamhuri ya Muungano wa Tanzania na katika kipindi kifupi ameonyesha nia ya dhati ya kuwatumikia Watanzania. Aidha, Mhe.Waziri Mkuu amehamasisha maendeleo katika Sekta ya Kilimo ikiwa ni pamoja na kuhimiza wakulima, wafugaji na wavuvi kuongeza tija, uzalishaji na uongezaji wa thamani wa mazao ya kilimo, mifugo na uvuvi. Vilevile, amekuwa mstari wa mbele wa kuhamasisha viongozi kuwajibika katika kuwatumikia wananchi. 6. Mheshimiwa Spika, napenda pia kukupongeza wewe binafsi, Naibu Spika Mhe. Dkt. Tulia Ackson Mwansasu na Wenyeviti wa Bunge kwa kuchaguliwa kuliongoza Bunge letu Tukufu la 11. Ni imani yangu kuwa, mtaliongoza Bunge kwa hekima, weledi mkubwa na kwa kuzingatia Sheria, Kanuni, Taratibu na Miongozo stahiki ili Bunge letu liweze kuisimamia Serikali na kutekeleza majukumu yake kwa ufanisi mkubwa. 7. Mheshimiwa Spika, napenda kuwapongeza Waheshimiwa Wabunge wote wa kuchaguliwa na kuteuliwa kuwa Wabunge wa Bunge la Jamhuri ya Muungano wa Tanzania. Naahidi kushirikiana nao katika kuiletea nchi yetu maendeleo. 8. Mheshimiwa Spika, napenda pia kuwashukuru Wajumbe wa Kamati ya Bunge ya Kudumu ya Kilimo Mifugo na Maji chini ya Mwenyekiti wake Mhe. Dkt. Mary Nagu, Mbunge wa Hanang. Naishukuru Kamati kwa kuipokea na kuifanyia uchambuzi wa kina taarifa ya utekelezaji ya Wizara ya Kilimo Mifugo na Uvuvi ya mwaka 2015/2016 na Makadirio ya Mapato na Matumizi ya mwaka 2016/2017 katika Kikao chake kilichofanyika Dar es Salaam tarehe 08, 11 na 12 mwezi Aprili 2016. Bajeti hii imezingatia maoni, ushauri na mapendekezo yaliyotolewa na Kamati hiyo. 9. Mheshimiwa Spika, nawapongeza na kuwashukuru Wananchi wa Jimbo langu la Iramba Magharibi kwa kunichagua na kwa ushirikiano wanaoendelea kunipa katika kuwawakilisha hapa Bungeni. Aidha, nawapongeza kwa juhudi wanazofanya katika kujiletea maendeleo. 10. Mheshimiwa Spika, nitumie fursa hii kwa mara nyingine tena kumpongeza Waziri Mkuu Mhe. Majaliwa Kassim Majaliwa (Mb), kwa hotuba yake ambayo imeelezea kwa muhtasari hali ya kilimo, mifugo na uvuvi ilivyo hivi sasa na mwelekeo kwa mwaka ujao. Aidha, nampongeza Waziri wa Nchi Ofisi ya Rais Tawala za Mikoa na Serikali za Mitaa Mhe. George Simbachawene na Waziri wa Fedha na Mipango, Mhe. Dkt. Philip Mpango kwa hotuba zao nzuri zilizofafanua hali ya uchumi kwa mwaka 2015 na Mpango wa Maendeleo wa Taifa kwa mwaka 2016/2017 na Mpango wa Pili wa Maendeleo wa Miaka Mitano kwa kipindi cha 2016/2017 – 2020/2021. 2.0 HALI YA KILIMO MIFUGO NA UVUVI 2.1 HALI YA KILIMO 11. Mheshimiwa Spika, mchango wa Sekta ya Kilimo umeendelea kuwa muhimu katika uchumi na maendeleo ya nchi kwa kuwa inatoa ajira kwa asilimia 65.5 ya Watanzania na inachangia zaidi ya asilimia 100 ya chakula kinachopatikana nchini kwa miaka yenye mvua za kutosha. Katika mwaka 2015 Sekta ya Kilimo ilichangia asilimia 29.0 ya Pato la Taifa ikilinganishwa na asilimia 28.8 mwaka 2014. Mchango mkubwa katika Pato la Taifa ulitokana na Sekta ya Kilimo, ikifuatiwa na Sekta nyingine za kiuchumi. Kwa kuwa asilimia kubwa ya Watanzania wanashiriki katika shughuli za kilimo, mchango huo unachangia kwa kiasi kikubwa katika kupunguza umaskini. 12. Mheshimiwa Spika, ukuaji wa Sekta ya Kilimo kwa mwaka 2015 umepungua kufikia asilimia 2.3 ikilinganishwa na ukuaji wa asilimia 3.4 katika mwaka 2014 kwa shughuli za kiuchumi za kilimo zinazojumuisha mazao, ufugaji, uvuvi na misitu. Shughuli hizo zimekua na kupungua kwa asilimia 2.2, 2.4, 2.5 na 2.6 mwaka 2015 ikilinganishwa na ukuaji wa asilimia 4.0, 2.2, 2.0, na 5.1 ya mwaka 2014 mtawalia. 2.1.1 Uzalishaji wa Mazao ya Biashara 13. Mheshimiwa Spika, katika msimu wa 2014/2015, uzalishaji wa mazao makuu ya biashara umeongezeka kufikia tani 915,665.9 ikilinganishwa na tani 897,028 mwaka 2013/14, ikiwa ni ongezeko la asilimia mbili. Ongezeko hilo limechangiwa na kuongezeka kwa uzalishaji wa mazao ya sukari, mkonge, chai na korosho. 14. Mheshimiwa Spika, uzalishaji wa mazao ya bustani umeongezeka kutoka tani 5,635,364 mwaka 2014/2015 hadi tani 5,931,906 mwaka 2015/2016. Aidha, uzalishaji wa mazao ya mbegu za mafuta ukijumuisha alizeti, ufuta, mawese, karanga na soya umeongezeka kutoka tani 5,551,652 mwaka 2013/2014 hadi tani 5,936,527 mwaka 2014/2015. Ongezeko hilo limetokana na uwepo wa soko la uhakika, ushirikiano kati ya Sekta ya Umma na Sekta Binafsi pamoja na uwekezaji mkubwa katika viwanda vidogo na vya kati vya usindikaji mafuta ambavyo vimetoa fursa ya soko la mazao hayo. 2.1.2 Hali ya Chakula na Uzalishaji wa Mazao ya Chakula 15. Mheshimiwa Spika, hali ya chakula mwaka 2015/2016 imeendelea kuimarika kutokana na mavuno mazuri na ya ziada yaliyopatikana msimu wa kilimo wa 2013/2014 na 2014/2015. Tathmini ya uzalishaji iliyofanyika mwezi Agosti 2015 nchini ilibaini kuwa uzalishaji wa mazao ya chakula katika msimu wa kilimo wa 2014/2015 ulikuwa tani 15,528,820 zikiwemo tani 8,918,999 za nafaka na tani 6,609,821 za mazao yasiyo ya nafaka. Kiasi hicho cha chakula kikilinganishwa na mahitaji ya chakula kwa mwaka 2015/2016 ya tani 12,946,103 (8,190,573 nafaka na 4,755,530 si nafaka) kinaonyesha kuwepo kwa ziada ya tani 2,582,717 za chakula. Kutokana na hali hiyo, taifa limejitosheleza kwa chakula kwa asilimia 120 ambapo katika Mikoa 25 ya Tanzania Bara mikoa tisa ilibainika kuwa na ziada, sita utoshelevu na sita uhaba. Hata hivyo kiwango hicho cha utoshelevu (asilimia 120) ni pungufu kwa kile cha mwaka 2014/2015 (asilimia 125) kwa asilimia tano. Pamoja na utoshelevu huo, tathmini ilionesha uwepo wa Mikoa 18 yenye maeneo tete katika Halmashauri 69 (Kiambatisho Na. 1). Ili kukabiliana na upungufu wa chakula nchini, katika mwa 2016/2017 Wizara kwa kushirikiana na TAMISEMI itaelekeza kila kaya iwe na mazao yanayostahimili ukame kwa ajili ya akiba. 16. Mheshimiwa Spika katika kipindi cha mwaka 2015/2016 Wakala wa Taifa wa Hifadhi ya Chakula uliendelea na ununuzi wa nafaka katika kanda ya Songea, Makambako na Sumbawanga ambako kulikua na uzalishaji wa ziada. Wakati wa kuanza mwaka tarehe 1 Julai 2015 NFRA ilikuwa na tani 353,702.25 za nafaka. Hadi kufikia tarehe 14 Aprili 2016 NFRA ulikuwa umenunua tani 22,335.157 na kufanya akiba katika maghala yake kufikia tani 65,275.155 ambapo mahindi ni tani 61,315.586, mpunga ni tani 3,939.630 na mtama ni tani 19,890. Akiba hii imeiwezesha Serikali kukabiliana na uhaba wa chakula na maafa hususan mafuriko yaliyojitokeza nchini katika sehemu mbalimbali. 17. Mheshimiwa Spika, katika kukabiliana na uhaba wa chakula katika maeneo tete, Serikali iliidhinisha mgao wa jumla ya tani 30,564.190 za chakula cha njaa kutolewa kati ya Julai 2015 na Aprili, 2016. Hadi kufikia tarehe 14 Aprili, 2016 jumla ya tani 29,067.302 za chakula hicho zilikuwa zimechukuliwa kutoka katika maghala ya NFRA kwa ajili ya kusambazwa kwa walengwa. Aidha, kati ya kipindi cha Agosti 2015 na Machi 2016, Serikali iliidhinisha jumla ya tani 2,163.500 kwa ajili ya kukabiliana na maafa hususan mafuriko. Hadi kufikia tarehe 14 Aprili, 2016 jumla ya tani 1,751.228 zilikuwa zimekwisha chukuliwa kutoka katika maghala ya NFRA kwa ajili ya kusambazwa katika Halmashauri husika (Kiambatisho Na. 2). 18. Mheshimiwa Spika, katika msimu wa kilimo 2015/2016 mvua za vuli katika mikoa ya Kanda ya Ziwa zimenyesha vizuri na hivyo kutoa matarajio ya mavuno mazuri. Hata hivyo, katika Mikoa ya Nyanda za Juu Kaskazini na Pwani ya Kaskazini mvua hizo hazikunyesha vizuri, na hivyo tunatarajia mavuno hafifu. Kwa sasa uvunaji wa mazao ya vuli umekamilika na wakulima wanaendelea na kilimo cha masika. Taarifa ya hali ya hewa iliyotolewa na Mamlaka ya Hali ya Hewa Nchini - TMA tarehe 03 Machi, 2016 inaonesha kwamba mwelekeo wa mvua kwa kipindi cha mwezi Machi hadi Mei 2016, mvua za masika zilitarajiwa kuanza wiki ya kwanza na ya pili ya mwezi Machi, 2016 katika maeneo ya ukanda wa Ziwa Viktoria na kusambaa katika maeneo mengine yanayopata misimu miwili ya mvua kwa mwaka. Mvua hizo zinatarajiwa kuwa za wastani hadi juu ya wastani katika maeneo mengi. Hata hivyo, maeneo machache yanatarajiwa kupata mvua za wastani hadi chini ya wastani. Mvua hizo zimeanza na zinaendelea kunyesha na mazao yapo katika hatua za awali za ukuaji. 19. Mheshimiwa Spika, katika maeneo yanayopata mvua mara moja (mvua za msimu) mvua zinaendelea kunyesha vizuri kwa kiwango cha wastani hadi chini ya wastani katika maeneo mengi, ingawa katika baadhi ya maeneo zimeripotiwa kunyesha kwa kiwango cha juu ya wastani zikiambatana na viashiria vya El-Nino. Uvunaji halisi wa mazao ya msimu unatarajiwa kuanza mwishoni mwa mwezi Mei kuelekea mwezi Juni, 2016. Wizara itafanya Tathmini ya Awali ya Uzalishaji wa mazao ya chakula msimu wa 2015/2016 na upatikanaji wa chakula kwa mwaka 2016/2017 ili kupata mwelekeo wa hali ya chakula nchini na kushauri Serikali ipasavyo juu ya hatua stahiki za kuchukua kutokana na hali itakayojiri. 2.2 HALI YA USHIRIKA 20. Mheshimiwa Spika, Ushirika nchini umeendelea kuwa sekta muhimu katika maendeleo ya jamii, kujenga uchumi wa wanachama na kuchangia pato la taifa. Umuhimu huu umetokana pia na kuwaunganisha wakulima na wanachama katika uzalishaji, ukusanyaji mazao na upatikanaji wa masoko. Pia ushirika umedhihirisha umuhimu wake kwa kujitokeza katika sekta mbalimbali za kiuchumi nchini zikiwemo sekta za kilimo, ufugaji, uvuvi, viwanda, nyumba, usafirishaji, huduma, madini na fedha. Ili kufanikisha maendeleo ya Ushirika katika Sekta mbalimbali, Wizara kupitia Tume ya Maendeleo ya Ushirika nchini inaimarisha vyama vya Ushirika vya Msingi na Vikuu. 21. Mheshimiwa Spika, Wizara imeendelea kufanya uhakiki wa kubaini uhai wa Vyama vya Ushirika ikiwa ni pamoja na kuboresha Daftari la Vyama vya Ushirika nchini. Hadi kufikia Machi 2016, Vyama vya Ushirika vilivyo hai ni 8,040 (Kiambatisho Na. 3) ikiwa ni ongezeko la Vyama vya Ushirika 152 sawa na ongezeko la asilimia 1.93, ikilinganishwa na vyama 7,888 vilivyokuwepo Machi, 2015. Hata hivyo, idadi ya wanachama imepungua kutoka 2,390,593 hadi 1,432,978 kutokana na sababu mbalimbali ikiwemo ubadhirifu na migogoro. Aidha, Vyama vya Ushirika vimetoa ajira 40,200 za kudumu katika jamii. 22. Mheshimiwa Spika, Vyama vya Ushirika wa Akiba na Mikopo – SACCOS vimeongezeka kutoka 3,865 mwezi Machi, 2015 hadi 4,093 mwezi Machi, 2016 sawa na ongezeko la asilimia 5.9. Hadi kufikia mwezi Machi, 2016 mikopo yenye thamani ya Shilingi bilioni 854.3 imetolewa na SACCOS kwa wanachama. Jumla ya Hisa, Akiba na Amana imepungua kutoka Shilingi bilioni 534 mwezi Machi, 2015 hadi Shilingi bilioni 378 mwezi Machi, 2016 kutokana na kupungua kwa idadi ya wanachama. 23. Mheshimiwa Spika, Vyama vya Ushirika wa Mazao – AMCOS vimeendelea kutoa huduma za ugani, usambazaji wa pembejeo, ukusanyaji na uuzaji wa mazao ya wakulima. Katika msimu wa 2015/2016 mazao ya kahawa, korosho, pamba na tumbaku yenye thamani ya Shilingi bilioni 662.60 yalikusanywa na kuuzwa ikilinganishwa na mazao yenye thamani ya Shilingi bilioni 325.71 mwaka 2014/2015. 24. Mheshimiwa Spika, Wizara kupitia Tume ya Maendeleo ya Ushirika imeendelea kuimarisha upatikanaji wa masoko ya mazao kupitia mifumo mbalimbali ikiwemo matumizi ya Mfumo wa Stakabadhi za Ghala. Mfumo huo umesaidia kupanda kwa bei ya korosho katika mikoa ya Lindi, Mtwara na Pwani. Aidha, mfumo unaendelea kuwapatia wakulima bei nzuri na zenye ushindani katika mazao ya mpunga, mahindi na kahawa. 2.3 HALI YA MIFUGO 25. Mheshimiwa Spika, sekta ya mifugo ni moja kati ya sekta zilizopewa umuhimu katika kutekeleza Mpango wa Taifa wa Maendeleo wa Miaka Mitano Awamu ya Pili (2016/2017 – 2020/2021). Mifugo hutoa ajira, lishe, nishati, mbolea na hutumika kama wanyamakazi na benki hai. Baadhi ya mifugo ikiwemo ng’ombe, mbuzi, kondoo, kuku na nguruwe ni chanzo cha mapato ya haraka wakati wa hali ya ukame na njaa, hususan maeneo ya vijijini. Aidha, mifugo na bidhaa zake huokoa fedha za kigeni ambazo zingetumika kuagiza mazao hayo kutoka nje ya nchi. Katika mwaka 2015/2016, idadi ya mifugo nchini inafikia ng’ombe milioni 25.8 mbuzi milioni 17.1 na kondoo milioni 9.2. Pia, wapo kuku wa asili milioni 42.0, kuku wa kisasa milioni 34.5 na nguruwe milioni 2.67. 26. Mheshimiwa Spika, kulingana na takwimu zilizotolewa na Ofisi ya Taifa ya Takwimu kwa mwaka 2015, sekta ya mifugo ilikua kwa asilimia 2.4 ikilinganishwa na asilimia 2.2 mwaka 2014.Aidha, ulaji wa mazao ya mifugo kulingana na viwango vya Shirika la Chakula na Kilimo la Umoja wa Mataifa (FAO, 2011) ni kilo 50 za nyama, lita 200 za maziwa na mayai 300 kwa mtu kwa mwaka. Kwa upande wa nchi yetu viwango vya ulaji wa mazao hayo kwa sasa ni wastani wa kilo 15 za nyama, lita 47 za maziwa na mayai 106 kwa mtu kwa mwaka. 27. Mheshimiwa Spika, katika mwaka 2015/2016, uzalishaji wa maziwa ulikuwa ni lita bilioni 2.14. Aidha, usindikaji wa maziwa ulikuwa ni lita 167,620. Pia, uzalishaji wa mitamba katika kipindi hicho ulifikia mitamba 11,449. Kati ya mitamba hiyo, 646 ilizalishwa kutoka mashamba ya Serikali na Kampuni ya Ranchi za Taifa - NARCO na 10,803 kutoka sekta binafsi. Aidha, dozi 80,000 za mbegu bora za uhimilishaji zilizalishwa na kusambazwa kwa wafugaji ambapo ng’ombe 221,390 walihimilishwa. 28. Mheshimiwa Spika, katika mwaka 2015/2016 uzalishaji wa nyama umeongezeka kutoka tani 597,757 (ng’ombe 319,112; mbuzi na kondoo 124,745; nguruwe 54,360; na kuku 99,540) mwaka 2014/2015 hadi tani 648,810 (ng’ombe 323,775; mbuzi na kondoo tani 129,292; nguruwe tani 91,451; na kuku tani 104,292) mwaka wa 2015/2016. Pia, uzalishaji wa mayai kwa mwaka 2015/2016 ni mayai bilioni 4.35. Aidha, mifugo iliyouzwa minadani ni ng’ombe 1,470,805, mbuzi 1,161,840 na kondoo 253,243 wenye thamani ya shilingi bilioni 976.474. 29. Mheshimiwa Spika, katika mwaka 2015/2016 vipande 187,000 vya ngozi za ng’ombe ghafi vyenye thamani ya shilingi bilioni 2.4 na vipande 124,000 vya ngozi za mbuzi/kondoo vyenye thamani ya shilingi milioni 121.5 vimeuzwa nje ya nchi. Aidha, ngozi zilizosindikwa ni vipande 1,575,139 vya ng’ombe vyenye thamani ya shilingi bilioni 45.0 na vipande vya ngozi za mbuzi/kondoo 1,124,000 vyenye thamani ya shilingi bilioni 7.5. 30. Mheshimiwa Spika katika mwaka 2015/2016 tani 49.96 za mbegu bora za malisho zenye thamani ya shilingi milioni 749.4 na marobota ya hei 544,650 yenye thamani ya shilingi bilioni 1.36 yamezalishwa kutoka mashamba ya Serikali ambapo marobota ya hei 656,700 yenye thamani ya shilingi bilioni 2.63 yamezalishwa kutoka mashamba ya sekta binafsi. Pia, uzalishaji wa vyakula vya mifugo unaofanywa na sekta binafsi umeongezeka kutoka tani 1,200,000 mwaka 2014/2015 hadi tani 1,500,000 mwaka 2015/2016. 2.4 HALI YA UVUVI 31. Mheshimiwa Spika, Sekta ya uvuvi ya uvuvi ni miongoni mwa sekta zilizopewa umuhimu katika kutekeleza Mpango wa Taifa wa Maendeleo wa Miaka mitao Awamu ya Pili (2016/2017 - 2020/2021). Sekta hii ni umuhimu katika kuwapatia wananchi ajira, kipato na lishe bora hususan katika maeneo ya vijijini. Pia, sekta hii inayo fursa kubwa katika kuchangia pato la Taifa na hivyo kuchangia katika kukuza uchumi na kuondoa umaskini kwa mwananchi wa kawaida na taifa kwa ujumla. 32. Mheshimiwa Spika, shughuli za uvuvi hufanyika katika maeneo yenye maji baridi na maji chumvi. Eneo la maji baridi linajumuisha maziwa makuu matatu ambayo ni Ziwa Victoria (kilometa za mraba 35,088), Ziwa Tanganyika (kilometa za mraba 13,489) na Ziwa Nyasa (kilometa za mraba 5,700). Aidha, kuna mabwawa, maziwa ya kati na madogo 45, mito 29 na maeneo oevu. Maji chumvi yanajumuisha eneo la Ukanda wa Pwani wa Bahari ya Hindi wenye urefu wa kilometa 1,424 ambao umegawanyika katika eneo la Maji ya Kitaifa (Territorial Sea) lenye ukubwa wa kilometa za mraba 64,000 na eneo la Ukanda wa Uchumi wa Bahari (Economic Exclusive Zone-EEZ) lenye ukubwa wa kilometa za mraba 223,000. Aidha, kutokana na utafiti uliofanywa na Taasisi ya Utafiti wa Uvuvi Tanzania (TAFIRI) kwa vipindi tofauti unaonesha kuwa kiasi cha samaki kilichopo katika maji (fish stock) ni kama ifuatavyo:- tani 1,550,211 (Ziwa Victoria); tani 295,000 (Ziwa Tanganyika); tani 168,000 (Ziwa Nyasa); tani 100,000 (Maji ya Kitaifa ya Bahari – Territorial Sea) na tani 30,000 (Maji mengine madogo –Minor waters). 33. Mheshimiwa Spika, shughuli za uvuvi nchini hufanywa na wavuvi wadogo ambao huvua kwenye maeneo yote ya maji baridi na maeneo ya maji ya kitaifa katika ukanda wa Bahari ya Hindi. Katika mwaka 2015/2016, jumla ya wavuvi wadogo 183,800 walivua jumla ya tani 362,645 za samaki zenye thamani ya shilingi trilioni 1.48 kwa kutumia vyombo 57,291 vya uvuvi ambapo tani 309,922 ni kutoka maji baridi na tani 52,723 ni kutoka maji chumvi eneo la maji ya kitaifa (Kiambatisho Na 4a na 4b). Kutokana na uvunaji huu, jumla ya tani 40,540.95 zenye thamani ya Shilingi bilioni 542.8 zimeuzwa nje ya nchi na kuliingizia Taifa kiasi cha shilingi bilioni 12.9 kama ushuru (Kiambatish o Na. 5a na 5b). 34. Mheshimiwa Spika, Aidha, uvuvi katika Ukanda wa Uchumi wa Bahari - EEZ hufanywa na meli za kigeni chini ya usimamizi wa Mamlaka ya Uvuvi Bahari Kuu. Katika mwaka 2015/2016, jumla ya leseni 76 za uvuvi katika Bahari Kuu na leseni za meli tatu (3) za kutoa huduma (supporting vessels) zenye thamani ya Dola za Kimarekani 2,029,366 (Shilingi bilioni 4.41) zilitolewa kwa meli kutoka mataifa ya China, Hispania, Korea, Taiwan, Tanzania, Ufaransa na Ushelisheli. Pia, wavuvi wadogo wameendelea kuhamasishwa kuwekeza katika uvuvi hususan katika ununuzi wa zana bora za uvuvi ili waweze kufanya uvuvi wenye tija hususan katika Bahari Kuu. Kutokana na uhamasishaji huo, matumizi wa boti za injia umefikia boti 11,284 mwaka 2015/2016. 35. Mheshimiwa Spika, Wizara imeendelea kutilia mkazo uendelezaji wa ukuzaji wa viumbe kwenye maji katika ukanda wa maji baridi na maji bahari ambapo hadi sasa, vituo vitano (5) vya Ukuzaji Viumbe kwenye Maji vya Serikali na vitano (5) vya sekta binafsi. Aidha, mabwawa ya samaki yamefikia 22,545 mwaka 2015/2016 na kuwezesha kuongezeka kwa uzalishaji wa samaki kutoka kwenye mabwawa hayo kufikia tani 3,613.55 na uzalishaji wa zao la mwani kufikia tani 1,176.5 mwaka 2015/2016. 36. Mheshimiwa Spika, Sekta ya uvuvi imekua kwa asilimia 2.5 ikilinganishwa na asilimia 2.0 mwaka 2014. Aidha, ulaji wa mazao ya uvuvi kulingana na viwango vya Shirika la Chakula na Kilimo la Umoja wa Mataifa (FAO, 2011) ni kilo 16 za samaki kwa mtu kwa mwaka. Kwa upande wa nchi yetu viwango vya ulaji wa mazao hayo kwa sasa ni wastani wa kilo 8 za samaki kwa mtu kwa mwaka 3.0 MAPATO NA MATUMIZI YA FEDHA KATIKA KIPINDI CHA MWAKA 2015/16 3.1 FUNGU 43 3.1.1 Makusanyo ya Maduhuli 37. Mheshimiwa Spika, Wizara ya Kilimo Mifugo na Uvuvi kwa mwaka 2015/2016 ilikadiria kukusanya mapato ya Shilingi 3,277,010,000 kupitia Fungu 43, kutokana na vyanzo mbalimbali. Hadi kufikia tarehe 31 Machi, 2016 Wizara ilikusanya jumla ya Shilingi 2,796,519,939.08 sawa na asilimia 85.33 ya makadirio na inaendelea kukusanya maduhuli hayo hadi Juni, 2016. 3.1.2 Fedha Zilizoidhinishwa 38. Mheshimiwa Spika, Wizara ya Kilimo Mifugo na Uvuvi kupitia fungu 43 ilitengewa jumla ya Shilingi 206,816,421,000. Kati ya fedha hizo, Shilingi 174,103,348,000 ni fedha za matumizi ya kawaida na Shilingi 32,713,073,000 ni fedha za maendeleo. 3.1.3 Matumizi ya Bajeti ya Kawaida 39. Mheshimiwa Spika, katika mwaka 2015/2016, Fungu 43 ilitengewa jumla ya Shilingi 174,103,347,000 kati ya fedha hizo Shilingi 35,803,374,000 ni kwa ajili ya mishahara na Shilingi 138,299,974,000 ni kwa ajili ya matumizi mengineyo. Kati ya fedha za matumizi mengineyo, Shilingi 31,106,667,395 zinatumika kwa maeneo muhimu ya ununuzi wa nafaka, Shilingi 51,601,550,800 kwa ajili ya ruzuku ya pembejeo na Shilingi 1,490,000,000 ni michango kwa Mashirika ya Nje, Shilingi 14,394,183,925 Ruzuku kwa Mashirika ya Ndani, Shilingi 3,500,000,000 Chakula cha Wanafunzi, Shilingi 1,702,407,685 Mfuko wa Pembejeo na Shilingi 750,000,000 Madawa ya Viuatilifu. Hivyo fedha halisi za matumizi ya kawaida (OC proper) ni Shilingi 10,149,019,195. 40. Mheshimiwa Spika, hadi kufikia tarehe 30 Aprili, 2016 jumla ya Shilingi 70,957,575,590.32 zimetolewa sawa na asilimia 41.9 ya fedha zilizoidhinishwa. Kati ya hizo Shilingi 23,237,948,935.27 ni mishahara na Shilingi 47,719626,655.05 ni matumizi mengineyo. Aidha, fedha zilizotumika ni Shilingi 64,279,576,034.81 sawa na asilimia 90.6 ya fedha zilizotolewa. Kiasi kikubwa cha fedha za matumizi mengineyo, Shilingi 13,854,500,840 zilitumika kununua nafaka kwa ajili ya hifadhi ya chakula, Shilingi 6,810,995,924.97 kwa ajili ya ruzuku ya pembejeo za kilimo na Shilingi 13,035,472,839 kulipia Mashirika ya Ndani. Matumizi hayo yote ni sawa na asilimia 85.69 na kubakisha Shilingi 14,018,657,051.08 sawa na asilimia 29.38 tu kwa ajili ya matumizi ya Idara na Vitengo vya Wizara. 3.1.4 Matumizi ya Bajeti ya Maendeleo 41. Mheshimiwa Spika, katika mwaka wa 2015/2016, Wizara ya Kilimo Mifugo na Uvuvi ilitengewa jumla ya Shilingi 32,713,073,000 kupitia Fungu 43 kwa ajili ya kutekeleza miradi ya maendeleo. Kati ya fedha hizo, Shilingi 21,720,000,000 ni fedha za ndani na Shilingi 10,993,073,000 ni fedha za nje. Programu na miradi iliyotekelezwa ni: i) Programu ya Kuendeleza Sekta ya Kilimo (Agricultural Sector Development Programme – ASDP); ii) Programu ya Kilimo ya Kuendeleza Tija na Uzalishaji katika Afrika ya Mashariki (Eastern Africa Agricultural Productivity Programme- EAAPP); iii) Mradi wa Japan Policy and Human Resources Development – PHRD; iv) Mpango wa Kukuza Kilimo Ukanda wa Kusini mwa Tanzania (Southern Agricultural Growth Corridor of Tanzania – SAGCOT). 42. Mheshimiwa Spika, hadi kufikia tarehe 30 Aprili, 2016 Shilingi 5,192,797,589 zimetolewa kwa ajili ya kutekeleza miradi hiyo sawa na asilimia 15.9 ya fedha zilizoidhinishwa. Matumizi ni Shilingi 4,977,786,280 sawa na asilimia 96 ya fedha zilizotolewa. Aidha, fedha zote hizo ni za nje. 3.2 FUNGU 24 3.2.1 Fedha Zilizoidhinishwa 43. Mheshimiwa Spika, katika mwaka 2015/2016, Wizara chini ya Fungu 24 ilitengewa jumla ya Shilingi 6,263,383,000. Kati ya hizo, Shilingi 2,964,444,000 ni fedha za matumizi mengineyo zikiwemo Shilingi 1,885,600,420 kwa ajili ya Tume na Shilingi 204,179,580 za COASCO. Jumla ya mishahara ni Shilingi 4,173,603,000 ambapo Shilingi 2,369,417,400 ni mishahara ya watumishi wa Tume na Shilingi 1,804,185,600 ni kwa ajili ya COASCO. Aidha, katika mwaka 2015/2016, Tume ya Maendeleo ya Ushirika haikutengewa fedha za bajeti ya matumizi ya maendeleo. 3.2.2 Matumizi ya Bajeti ya Kawaida 44. Mheshimiwa Spika, hadi tarehe 30 Aprili, 2016 fedha za matumizi ya kawaida zilizopokelewa kutoka Hazina ni Shilingi 3,016,332,370.81 sawa na asilimia 48.16 ya kiasi kilichoidhinishwa. Matumizi yalifikia Shilingi 3,016,332,370.81 sawa na asilimia 100 ya kiasi cha fedha kilichotolewa. 3.3 FUNGU 99 3.3.1 Makusanyo ya Maduhuli 45. Mheshimiwa Spika, katika mwaka 2015/2016, Wizara kwa upande wa Sekta za Mifugo na uvuvi ilitarajia kukusanya kiasi cha shilingi 25,981,423,602.00. Kati ya hizo mifugo Shilingi 13,378,618,000.00 na uvuvi ni Shilingi 12,602,808,602. Hadi kufikia Aprili, 2016 kiasi cha shilingi 22,156,425,168.54 kimekusanywa na Wizara sawa na asilimia 85.3 ya lengo. Kati ya hizo Sekta ya Mifugo ni Shilingi 9,452,152,775.99 sawa na asilimia 70.7 ya lengo na sekta ya uvuvi Shilingi 12,704,272,393.00 sawa na asilimia 100.8 zaidi ya lengo 3.3.2 Fedha Zilizoidhinishwa 46. Mheshimiwa Spika, katika mwaka 2015/2016 Wizara kupitia Fungu 99 ilitengewa kutumia jumla ya shilingi 60,373,984,500. Kati ya kiasi hiki, shilingi 40,975,377,000 ni kwa ajili ya Matumizi ya Kawaida na shilingi 19,398,607,500 ni kwa ajili ya kutekeleza Miradi ya Maendeleo. 3.3.3 Matumizi ya Bajeti ya Kawaida 47. Mheshimiwa Spika, hadi kufikia 30 Aprili, 2016 jumla ya shilingi 27,339,888,793 zimetolewa, sawa na asilimia 66.7. Kati ya hizo, shilingi 22,917,036,996 ni kwa ajili ya Mishahara ya Watumishi wa Wizara (PE) na shilingi 4,422,851,797 ni kwa ajili ya Matumizi Mengine (OC). 3.3.4 Matumizi ya Bajeti ya Maendeleo 48. Mheshimiwa Spika, kwa upande wa fedha za maendeleo, hadi kufikia 30 Aprili, 2016, hakuna fedha yoyote ilikuwa imetolewa kwa ajili ya kutekeleza miradi hiyo. 4.0 UTEKELEZAJI WA MALENGO KWA MWAKA 2015/2016 NA MPANGO WA MWAKA 2016/2017 4.1 KILIMO NA USHIRIKA 49. Mheshimiwa Spika, utekelezaji wa Bajeti ya mwaka 2015/2016, umezingatia malengo ya Mpango wa Maendeleo wa Miaka Mitano (2010/11 - 2015/16), Mpango wa Matokeo Makubwa Sasa (Big Results Now - BRN) na Ilani ya Uchaguzi ya Chama cha Mapinduzi ya mwaka 2010 na 2015. Malengo hayo yalitekelezwa kupitia Programu ya Kuendeleza Sekta ya Kilimo Awamu ya Kwanza (Agricultural Sector Development Program – ASDP I), Programu ya Mageuzi na Modenaizesheni ya Ushirika (Cooperative Reform and Modernization Program - CRMP) na Mpango wa Kukuza Kilimo katika Ukanda wa Kusini mwa Tanzania (Southern Agricultural Growth Corridor of Tanzania – SAGCOT). 50. Mheshimiwa Spika, katika kufanikisha majukumu yake, Wizara imetekeleza Malengo Mkakati (Strategic Objectives) tisa (9) kupitia Fungu 43 na 24 katika Idara, Vitengo, Asasi na Taasisi za Wizara. Malengo Mkakati hayo ni:- i. Kuongeza Tija na Uzalishaji wa Mazao ya Kilimo; ii. Kuwezesha Upatikanaji wa Masoko ya Bidhaa za Kilimo; iii. Kuwezesha Uongezaji wa Thamani ya Mazao ya Kilimo; iv. Kuimarisha Mfumo wa Ukusanyaji, Uhifadhi, Uchambuzi na Usambazaji wa Takwimu; v. Kusimamia Sera, Sheria na Mikakati katika Sekta ya Kilimo; vi. Kuboresha Uratibu katika Sekta ya Kilimo; vii. Kuboresha Uwezo wa Wizara wa kutoa Huduma; viii. Kuwezesha na Kuimarisha Ushirika na Asasi za Wananchi katika Kilimo na Sekta nyingine za Kiuchumi; na ix. Kuzingatia Masuala Mtambuka katika Kilimo. 4.1.1 Kuongeza Tija na Uzalishaji wa Mazao ya Kilimo Upatikanaji wa Pembejeo za Kilimo 51. Mheshimiwa Spika, katika mwaka 2015/2016 makadirio ya mahitaji ya pembejeo za kilimo yalikuwa tani 485,000 za mbolea, tani 60,000 za mbegu bora, miche ya chai 1,700,000, miche ya kahawa 5,000,000, viuatilifu vya korosho tani 25,000 na viuatilifu vya pamba ekapaki 1,500,000. Hadi mwezi Aprili, 2016 upatikanaji wa pembejeo hapa nchini ulifikia tani 302,450 za mbolea sawa na asilimia 62.3 ya mahitaji, mbegu bora tani 36,482 sawa na asilimia 61 ya mahitaji, miche bora ya chai 1,600,000 na kahawa miche 2,106,510 na viuatilifu tani 8,011 kwa zao la korosho, na ekapaki 1,244,075 kwa zao la pamba. Uzalishaji wa Mbegu na Miche Bora 52. Mheshimiwa Spika, katika msimu wa 2015/2016, Wizara kupitia Wakala wa Mbegu za Kilimo - ASA imezalisha tani 2,804 za mbegu bora za nafaka na mikunde sawa na asilimia 91 ya lengo la kuzalisha tani 3,081. Aidha, ASA kwa kushirikiana na Sekta Binafsi imezalisha tani 2,456 za mbegu za mahindi katika shamba la Mbozi mkoani Songwe. Vilevile, ASA imezalisha miche bora ya matunda 25,341 sawa na asilimia 80 ya lengo na vipando bora vya muhogo 10,525,210 kwa kushirikiana na Jeshi la Magereza pamoja na Taasisi zisizo za Kiserikali. Uzalishaji huo ni sawa na asilimia 55 ya lengo la kuzalisha vipando vya muhogo 25,000,000. Katika mwaka 2016/2017, ASA itazalisha tani 3,120 za mbegu za nafaka na mikunde, miche bora ya matunda 30,000 na vipando bora vya muhogo 12,000,000. Vilevile, kwa kushirikiana na kampuni binafsi na mashirika ya Umma kwa kutumia mashamba ya ASA jumla ya tani 3,460 za mbegu za nafaka zitazalishwa. 53. Mheshimiwa Spika, Wizara imeendelea kuboresha miundombinu katika mashamba ya mbegu ambapo katika shamba la Arusha visima viwili (2) vimechimbwa kwa ajili ya kumwagilia hekta 50. Aidha, katika shamba la Msimba visima vitatu (3) vimechimbwa kwa ajili ya kumwagilia eneo la hekta 150. Vilevile, ukarabati wa mfereji wa kilometa 1, banio na ujenzi wa miundombinu ya umwagiliaji wa hekta 200, uchimbaji wa kisima chenye urefu wa mita 120 na usambazaji wa maji safi katika nyumba za watumishi katika shamba la Kilangali mkoani Morogoro umekamilika. ASA pia imekarabati ghala la kuhifadhi mbegu mkoani Morogoro na inaendelea kujenga ghala katika shamba la mbegu la Arusha. Katika mwaka 2016/2017 ASA itaweka miundombinu ya umwagiliaji ya kisasa (centre pivots) katika shamba la Msimba ya kutosheleza jumla ya ekari 300 na pia kujenga mifereji ya mfumo wa umwagiliaji katika shamba la Kilangali yenye kumwagilia jumla ya ekari 700. Mpango wa Ruzuku ya Pembejeo 54. Mheshimiwa Spika, katika mwaka 2015/2016 Serikali ilitoa ruzuku ya pembejeo za kilimo kwa mfumo wa vocha ambapo kaya za wakulima 999,926 zilinufaika kwa kutumia tani 99,993 za mbolea, tani 10,270.86 za mbegu bora za mahindi na mpunga. Katika mwaka 2016/17, Wizara itaendelea kuwezesha upatikanaji wa pembejeo za kilimo kwa kuhakikisha upatikanaji wa tani 400,000 za mbolea, tani 40,000 za mbegu bora, miche bora ya kahawa na chai. Vilevile, Wizara itawezesha upatikanaji wa viuatilifu vya zao la korosho, pamba na mazao mengine. 55. Mheshimiwa Spika, Wizara yangu inatambua changamoto nyingi zilizojitokeza katika utoaji wa ruzuku ya pembejeo katika misimu iliyopita, zikiwemo udanganyifu na upotevu wa vocha za pembejeo. Kutokana na changamoto hizo, Wizara inaupitia upya mfumo huu kwa lengo la kupata mfumo ambao utawezesha upatikanaji wa mbolea kwa wakulima wote wanaohitaji kupitia katika maduka ya pembejeo kwa bei nafuu. Mbolea inategemewa kupatiwa ruzuku kutokea kwenye chanzo chake kabla haijaingizwa nchini. Vilevile tunapendekeza Wizara ipatiwe kiasi cha fedha zitokanazo na ushuru wa mazao ya kilimo, mifugo na uvuvi zinazowasilishwa Hazina ili zitumike kuboresha miundombinu na upatikanaji wa ruzuku katika sekta za kilimo, mifugo na uvuvi. Udhibiti wa Ubora wa Mbolea 56. Mheshimiwa Spika, Wizara kupitia Mamlaka ya Udhibiti wa Ubora wa Mbolea Tanzania - TFRA imekagua tani 291,943 zilizoingizwa nchini na tani 84,159 zilizosafirishwa nje ya nchi. Aidha, TFRA imesajili wafanyabiashara wapya wa mbolea 400 na kuwa na mawakala 1,337 wa mbolea. TFRA pia imekagua ubora wa mbolea katika mikoa ya Mbeya, Arusha, Ruvuma, Morogoro, Rukwa, Manyara, Iringa na Dar es salaam. TFRA pia imetoa elimu ya uhifadhi, usafirishaji na matumizi ya mbolea kupitia vyombo vya habari. Pia mafunzo ya moja kwa moja yalitolewa kwa mawakala 212 wa mbolea wa mikoa ya: Mbeya (76), Iringa (25), Ruvuma (21), Arusha (15) na Njombe (75) kuhusu utunzaji na usambazaji wa mbolea. TFRA imekamilisha maandalizi ya mwongozo wa usajili wa mbolea zenye viumbe hai (Biofertilizer Registration Guidelines) na kuusambaza kwa wadau wa mbolea. Mamlaka pia imeshirikiana na Vituo vya utafiti wa kilimo kufanya majaribio ya mbolea mpya. Katika mwaka 2016/2017, TFRA itasajili wafanyabiashara wa mbolea wapatao 500; itakagua na kutoa elimu kwa wafanyabiashara wa mbolea 300 katika mikoa inayoongoza kwa uzalishaji wa kilimo. Udhibiti wa Ubora wa Mbegu 57. Mheshimiwa Spika, Wizara kupitia Taasisi ya Uthibiti wa Ubora wa Mbegu - TOSCI ilikagua hekta 10,928 za mashamba ya kuzalisha mbegu kwa ajili ya kuongeza upatikanaji wa mbegu bora. Aidha, TOSCI ilipima sampuli 1,624 za mbegu katika maabara ambapo asilimia 98.8 zilikidhi viwango vya ubora. Vilevile, TOSCI ilikagua maduka 84 ya wafanyabishara wa mbegu ili kuhakiki ubora wa mbegu na asilimia 95 ya maduka yalikidhi vigezo vya kuuza mbegu. TOSCI pia ilitoa mafunzo kwa wakulima kuhusu umuhimu wa matumizi ya mbegu bora na jinsi ya kutambua mbegu zisizo na viwango vya ubora. Katika mwaka 2016/2017, TOSCI itakagua hekta 14,000 za mashamba ya mbegu na kuanzisha kituo kipya cha Kanda ya Kusini, kitakachohudumia wakulima katika mikoa ya Mtwara, Lindi na Ruvuma. Uzalishaji wa Mazao Makuu ya Asili ya Biashara 58. Mheshimiwa Spika, katika msimu wa 2014/2015, uzalishaji wa mazao makuu ya asili ya biashara umeongezeka na kupungua kwa viwango tofauti. Hata hivyo, uzalishaji wa jumla kwa mazao makuu ya biashara umeongezeka kufikia tani 915,665.9 ikilinganishwa na tani 897,028 mwaka 2013/2014, ikiwa ni ongezeko la asilimia mbili. Viwango vya kuongezeka au kupungua kwa uzalishaji wa mazao hayo ni kama inavyooneshwa katika Jedwali Na.1. Pamba 59. Mheshimiwa Spika, uzalishaji wa pamba katika mwaka 2014/2015 umefikia tani 203,312 ukilinganishwa na uzalishaji wa tani 245,831 zilizozalishwa katika mwaka 2013/2014. Upungufu huo wa uzalishaji umesababishwa na ukame kutokana na mtawanyiko mbaya wa mvua katika maeneo yanayozalisha pamba kwa wingi na matumizi hafifu ya pembejeo hususan mbegu bora na mbolea. Matarajio ya uzalishaji wa pamba katika mwaka 2015/2016 ni tani 149,765. Chai 60. Mheshimiwa Spika, katika msimu wa 2014/2015 uzalishaji wa zao la chai kavu (made tea) ulikuwa tani 35,749.8 ikilinganishwa na tani 33,500 zilizozalishwa katika mwaka 2013/14. Ongezeko lilisababishwa na mvua yakutosha kwenye maeneo yanayolima chai hapa nchini. Matarajio ya uzalishaji wa chai katika mwaka 2015/2016 ni tani 34,500. Katika mwaka 2016/2017, Wizara kwa kushirikiana na TAMISEMI itaelekeza kila kijiji kuwa na miche 5,000 ya zao la chai ili kuondokana na changamoto ya miche iliyozeeka. Pareto 61. Mheshimiwa Spika, uzalishaji wa zao la pareto msimu wa 2014/2015 ulikuwa tani 6,050 ukilinganishwa na tani 7,000 kwa mwaka 2013/2014 ambapo upungufu huo ulisababishwa na hali mbaya ya hewa katika maeneo ya uzalishaji. Katika mwaka 2015/2016 uzalishaji unatarajiwa kufikia tani 6,500 ongezeko hilo linatarajiwa kutokana na mwitikio mzuri wa wakulima wa kupokea ushauri wa kitaalamu unaotolewa na Maafisa Ugani, hali nzuri ya hewa hususan mvua na uhamasishaji mkubwa uliofanywa na Bodi ya Pareto kwa kushirikiana na wadau wa mikoa na wilaya zinazolima pareto na wanunuzi wa zao hilo. Korosho 62. Mheshimiwa Spika, uzalishaji wa korosho umeendelea kuongezeka, kutoka tani 130,124 mwaka 2013/2014 hadi tani 197,933 mwaka 2014/2015 kutokana na hali nzuri ya hewa. Aidha, bei ya korosho kwa kilo ilikuwa kati ya Shilingi 1,440 hadi 2,200 katika msimu wa 2014/2015 ikilinganishwa na Shilingi 1,820 hadi 2,900 kwa msimu wa 2015/2016. Ongezeko hilo la bei limechangiwa na matumizi na usimamizi mzuri wa Mfumo wa Stakabadhi Ghala uliotumika kununulia korosho. Wizara itaendelea kuhamasisha matumizi ya mfumo huo na kuhakikisha upatikanaji wa pembejeo kwa wakati na ujenzi wa viwanda vya kuongeza thamani. Matarajio ya uzalishaji wa korosho katika mwaka 2015/2016 ni tani 154,336. Sukari 63. Mheshimiwa Spika, mahitaji ya sukari nchini ni wastani wa tani 420,000 kwa matumizi ya kawaida na tani 170,000 kwa matumizi ya viwandani. Katika mwaka 2014/2015 uzalishaji ulifikia tani 304,007 ikilinganishwa na tani 294,300 zilizozalishwa katika mwaka 2013/14. Hadi kufikia Machi 29, 2016 uzalishaji umefikia tani 290,112 ikilinganishwa na matarajio ya tani 288,802 katika mwaka 2015/2016. 64. Katika kukabiliana na upungufu wa uzalishaji wa sukari unaojitokeza mara kwa mara, Wizara kupitia Mpango wa Matokeo Makubwa Sasa imeainisha maeneo ya hekta 294,000 kwa ajili ya uzalishaji wa sukari katika mikoa ya Kagera, Kigoma, Morogoro, Mara, Mtwara, Pwani na Tanga (Kiambatisho Na. 6). Aidha, Kagera Sugar Company Limited imepatiwa hatimiliki ya shamba la Kitengule lililoko mkoani Kagera kwa ajili ya uwekezaji. Mikakati hiyo inahusu pia uwekezaji katika mashamba mengine na uhamasishaji unafanyika kwenye maeneo ya Kilombero na Mtibwa ili kupata wawekezaji wa Viwanda vidogo na vya kati vitakavyowasaidia wakulima wadogo. Mkonge 65. Mheshimiwa Spika, uzalishaji wa mkonge katika mwaka 2014/2015 umefikia tani 39,204 ukilinganishwa na tani 37,571 zilizozalishwa katika mwaka 2013/2014. Huu ni mwendelezo wa ukuaji wa uzalishaji katika zao hili ambao unachochewa na bei ya singa za mkonge inayoendelea kuimarika katika soko la dunia. Matarajio ya uzalishaji wa mkonge katika mwaka 2015/2016 ni tani 39,203. Kahawa 66. Mheshimiwa Spika, hali ya uzalishaji wa kahawa imepungua kutoka tani 48,982 mwaka 2013/2014 hadi kufikia tani 41,674 kwa mwaka 2014/2015. Sababu za kushuka kwa uzalishaji wa zao la kahawa ni pamoja na mabadiliko ya tabia nchi yaliyosababisha mtawanyiko mbaya wa mvua na kuwepo kwa vipindi virefu vya ukame katika maeneo mashuhuri kwa uzalishaji ya Mbozi, Karagwe na Kyerwa; matumizi duni ya mbolea; upungufu wa miche bora ya kahawa. Hata hivyo uzalishaji unatarajiwa kufikia tani 61,000 ifikapo mwishoni mwa mwezi Juni, 2016. Ongezeko hilo linatokana na upanuzi wa maeneo mapya na kuongezeka kwa bei ya kahawa katika soko la dunia. Tumbaku 67. Mheshimiwa Spika, katika msimu wa 2014/2015 uzalishaji wa zao la tumbaku ni tani 87,736 ukilinganishwa na tani 100,000 zilizozalishwa katika mwaka 2013/2014. Upungufu umechangiwa na kupungua kwa mahitaji ya tumbaku katika soko la dunia pamoja na mtawanyiko mbaya wa mvua katika maeneo ya uzalishaji. Hata hivyo uzalishaji unatarajiwa kufikia tani 87,28 ifikapo mwishoni mwa mwezi Juni, 2016. Zao la Muhogo 68. Mheshimiwa Spika, muhogo ni zao lenye soko kubwa ndani ya nchi na linaweza kupunguza utegemezi wa chakula kwenye mazao ya mahindi na ngano kwa kiasi kikubwa. Muhogo pia utatumika kwenye viwanda vyetu vya ndani. Zao hili halihitaji gharama kubwa na linastawi katika maeneo mengi hapa nchini yakiwemo ya Tabora, Mtwara, Lindi, Kigoma, Mwanza, Mara, Ruvuma, Morogoro, Katavi, Rukwa, Singida, Dodoma, Mbeya na Morogoro. Mfuko wa Kuwait umeonesha nia ya kufadhili zao hili, hususan katika Mkoa wa Kigoma. Aidha Serikali ipo kwenye hatua za mwisho za kusaini makubaliano na Serikali ya China ili kuuza muhogo wetu nchini humo. Katika mwaka 2016/17, Serikali itaendelea na mkakati wa kuimarisha zao hili kupitia vituo vyake utafiti kwa lengo la kupata mbegu bora na kuzisambaza ili kuongeza uzalishaji. Aidha Wizara itaangalia uwezekano wa kuchanganya kiasi cha unga wa muhogo kwenye unga wa ngano kwa ajili ya kuoka mikate ili kupanuia soko la muhogo na kupunguza matumizi ya ngano inayoagizwa kutoka nje. Bodi ya Nafaka na Mazao Mchanganyiko 69. Mheshimiwa Spika, Wizara kupitia Bodi ya Nafaka na Mazao Mchanganyiko imeendelea kuimarisha soko la mazao ya kilimo ili kuwakomboa wakulima wadogo. Katika msimu wa 2015/2016, Bodi imenunua tani 3,300.04 za mahindi kutoka mikoa ya Iringa, Njombe na Ruvuma. Aidha, Bodi imeongeza thamani ya mazao kwa kusaga tani 1,047.8 za mahindi. Kiasi hicho cha mahindi kimeweza kutoa jumla ya tani 896.8 za unga na tani 145.2 za pumba. Vilevile, Bodi imeingia mkataba na Kampuni ya Bia ya Tanzania kwa ajili ya kukausha na kuhifadhi tani 852.294 shayiri katika kinu cha Iringa kama sehemu ya kuingiza mapato. 70. Mheshimiwa Spika, katika mwaka 2016/2017 Bodi itanunua tani 10,500 za mahindi na kusagisha mahindi tani 14,400 katika kinu cha Iringa ambapo unga tani 12,240 na pumba tani 2,160 zitazalishwa. Aidha, Bodi itakausha tani 1,200 za shayiri toka TBL. Vilevile, Bodi itaanda Mkakati wa Masoko na Mpango wa Uwekezaji kwa lengo la kuimarisha ushirikiano na Sekta Binafsi katika uwekezaji na masoko katika sekta ndogo ya nafaka. Uzalishaji wa Mazao ya Bustani 71. Mheshimiwa Spika, uzalishaji wa mazao ya bustani ya matunda, mboga, maua na viungo umeongezeka kutoka tani 5,635,364 mwaka 2014/2015 hadi tani 5,931,906 mwaka 2015/16 kama inavyooneshwa kwenye Jedwali Na. 2. Ongezeko hilo la uzalishaji limechangiwa na ongezeko la usindikaji wa mazao pamoja na hamasa ya ulaji wa matunda na mboga. Mchanganuo wa uzalishaji wa kila zao ni kama ifuatavyo: Uzalishaji wa Mazao ya Mbegu za Mafuta 72. Mheshimiwa Spika, uzalishaji wa mazao wa mbegu za mafuta ukijumuisha alizeti, ufuta, mawese, karanga na soya umeongezeka kutoka tani 5,551,652 mwaka 2013/2014 hadi tani 5,936,527 mwaka 2014/2015. Ongezeko hilo limetokana na uwepo wa soko la uhakika, ushirikiano kati ya Sekta ya Umma na Sekta Binafsi pamoja na uwekezaji mkubwa katika viwanda vidogo na vya kati vya kusindika mafuta na hivyo kuhamasisha uzalishaji zaidi katika mikoa ya Dodoma, Manyara, Singida, Mbeya, Katavi, Iringa, Njombe, Rukwa, Kigoma, Lindi na Mtwara. Mchanganuo wa uzalishaji kwa kila zao umeoneshwa kwenye Jedwali Na. 3. Matarajio ya uzalishaji wa mbegu za mafuta katika mwaka 2015/2016 ni tani 6,301,147. Zana za Kilimo 73. Mheshimiwa Spika, Wizara imeendelea kuhamasisha Sekta Binafsi kuingiza nchini zana bora za kilimo kwa lengo la kuongeza upatikanaji wake. Kwa kipindi cha mwezi Januari hadi Desemba 2015, jumla ya matrekta makubwa 939 na matrekta ya mkono 354 yaliingizwa nchini. 74. Mheshimiwa Spika, Wizara ilifanya tathmini ya mashine za kuvuna (combine harvesters) 64, kupura (paddy threshers) 36 na kukata mpunga (reapers) 16 katika skimu 14 za umwagiliaji zilizopo katika Halmashauri za wilaya za Babati (Mawemairo), Mbarali (Ipatagwa, Uturo na Mbuyuni), Meru (Lekitatu), Kilombero (Mkula), Mwanga (Kivulini), Hai (Musa Mwinjanga), Songea (Nakahuga), Iringa vijijni (Magozi), Kilosa (Kilangali), Mvomero (Mkindo), Korogwe (Mombo) na Bagamoyo (BIDP). Mashine hizi zilitolewa kupitia mradi wa Sera na Maendeleo ya Raslimali Watu - PHRD mwaka 2014/15 kwa lengo la kupunguza upotevu na harubu katika uvunaji wa zao la mpunga na kuongeza thamani. Tathmini hiyo ilihusu hali ya mashine baada ya kufanya kazi msimu wa kwanza, utunzaji wa kumbukumbu za shughuli za Mradi ikiwa ni pamoja na mapato, matumizi na maendeleo ya ujenzi wa majengo ya kusimika mitambo ya kukoboa mpunga. 75. Mheshimiwa Spika, tathmini hiyo imeonesha kuwa upotevu wa mpunga wakati wa uvunaji na harubu kwa wakulima umepungua na uzalishaji umeongezeka kutoka wastani wa magunia 20 kwa ekari kwa kuvuna kwa mkono na kufikia magunia 25 kwa kutumia mashine. Jumla ya vijana 232 walipatiwa mafunzo na ajira kama maopareta wa mashine hizo. Katika msimu wa kilimo 2015/2016 ekari 5,530 sawa na hekta 2,212 za mashamba ya mpunga zimevunwa kwa kutumia mashine za kuvuna. 76. Mheshimiwa Spika, Katika mwaka 2016/2017, Serikali itaendeleza mradi wa matrekta ya SUMA JKT ambapo Serikali ya Tanzania imetia saini makubaliano ya kupata mkopo (Tied Aid Credit) toka Serikali ya Poland wenye thamani ya Dola za Kimarekani milioni 110. Kati ya hizo, dola milioni 55 zitatumika kwa ununuzi wa matrekta 2,400 na kujenga viwanda nane vya kuunganishia matrekta katika kanda nane hapa nchini. Aidha, viwanda hivyo vitatengeneza vipuri kwa ajili ya kukarabati matrekta mabovu. Kwa utekelezaji wa mradi huu pamoja na mikakati mengine iliyopo, tunategemea kuwa matumizi ya jembe la mkono yatakuwa historia katika kipindi cha muda wa kati ujao. Uendelezaji wa Kilimo Hifadhi 77. Mheshimiwa Spika, Wizara kupitia Kikosi Kazi cha Kitaifa cha Kuendeleza Kilimo Hifadhi imeandaa kijitabu, bango na vipeperushi kwa ajili ya kutoa elimu na namna ya kuanzisha Kilimo Hifadhi. Wizara kwa kushirikiana na Mtandao wa Kilimo Hifadhi Africa (Africa Conservation Tillage Network – ACTN) imetoa mafunzo kwa wakulima wakufunzi 130 watakaofundisha kuhusu Kilimo Hifadhi. Mafunzo hayo yamefanyika katika Wilaya 13 za Sumbawanga, Momba, Mbozi, Mbeya Vijijini, Kyela, Mbarali, Kilolo, Ludewa, Songea Vijijini, Namtumbo, Chamwino, Kongwa na Chemba. Wakulima wakufunzi 100 wamepewa baiskeli kuwarahisishia usafiri waweze kutoa huduma za ugani. 78. Mheshimiwa Spika, mtandao huo wa Kilimo Hifadhi umeendelea kusaidia uanzishwaji wa Kituo Mahiri cha Kilimo Hifadhi (Conservation Agriculture Center of Excellence) kwa kushirikiana na Kituo cha Utafiti wa Kilimo cha Uyole. Pia yameanzishwa mashamba ya mfano eneo la Uyole yanayotumika kwa mafunzo ya Kilimo Hifadhi kwa wadau mbalimbali ambao ni wanafunzi, wakulima, wafanyabiashara na watunga sera. Katika mwaka 2016/17 Wizara itahamasisha matumizi ya teknolojia mpya na Zana za Kilimo Hifadhi (kipandio na tindo) kwenye maeneo kame katika Halmashauri za Wilaya za Kilolo, Songea na Mbeya Vijijini. Vilevile, Wizara kwa kushirikiana na Sekta Binafsi itajengea uwezo vikundi 14 vya vijana kuhusu matumizi ya pumba za mpunga kama chanzo cha nishati ya kupikia na kutengeneza brikwiti (briquettes) katika skimu 14 za umwagiliaji. Mfuko wa Taifa wa Pembejeo 79. Mheshimiwa Spika, katika mwaka 2015/2016 Wizara kupitia Mfuko wa Taifa wa Pembejeo za Kilimo - AGITF ilipanga kutumia Shilingi 5,218,800,000 ili kutoa mikopo ya matrekta mapya 71, matrekta madogo ya mikono 13, mikopo 40 kwa ajili ya pembejeo za kilimo, mifugo na vifungashio, mikopo 4 kwa ajili ya zana za umwagiliaji, mikopo 4 kwa ajili ya mashine za usindikaji na mikopo 2 kwa ajili ya mashine za kuvuna. Hadi mwezi April, 2016 AGITF imepata na kutumia Shilingi 4,497,000,000 na kutoa mikopo kama inavyooneshwa katika Jedwali Na. 4. Jedwali Na. 4: Mikopo Iliyotolewa katika Kipindi cha Julai 2015 hadi April, 2016 Na Aina ya Mkopo Utekelezaji Thamani ya Mikopo (Shilingi) Lengo Halisia 1 Matrekta mapya makubwa 71 66 2,802,000,000 2 Matrekta ya mkono (Power Tillers) 13 02 26,000,000 3 Pembejeo za Kilimo/Mifugo 40 28 1,355,000,000 4 Zana za Umwagiliaji maji 04 06 203,000,000 5 Mashine za uvunaji (Combine harvester) 02 01 72,000,000 6 Mashine za usindikaji 04 01 39,000,000 JUMLA 4,497,000,000 Chanzo: Mfuko wa Taifa wa Pembejeo 80. Mheshimiwa Spika, katika mwaka wa 2016/2017, Mfuko umepanga kutoa mikopo yenye thamani ya Shilingi 6,320,500,000 kama inavyoonekana katika Jedwali Na. 5: Jedwali Na. 5: Mikopo Itakayotolewa katika mwaka 2016/2017 Na Aina ya mkopo Idadi ya Mkopo Thamani ya Mikopo 1 Matrekta mapya makubwa 79 3,910,500,000 2 Pembejeo mchanganyiko 40 1,500,000,000 3 Matrekta ya mikono 10 150,000,000 4 Nyenzo za umwagiliaji 8 400,000,000 5 Nyenzo za usindikaji 4 160,000,000 6 Mashine ya kuvunia 2 200,000,000 JUMLA 6,320,500,000 Chanzo: Mfuko wa Taifa wa Pembejeo Udhibiti wa Visumbufu vya Mazao na Mimea 81. Mheshimiwa Spika, Wizara imeendelea kudhibiti visumbufu vya milipuko katika maeneo yaliyovamiwa na nzige, panya, kweleakwelea na visumbufu vipya ili kupunguza upotevu wa mazao. Aidha, Wizara imeendelea kukagua mazao yanayoingia nchini na yanayotoka nje ya nchi, kuboresha vituo vya mipakani, kusajili viuatilifu na kukagua wafanyabiashara wa viuatilifu na kutoa elimu kwa wakaguzi. Utekelezaji wa kazi hizo ulikuwa kama ifuatavyo: i) Kudhibiti visumbufu vya milipuko 82. Mheshimiwa Spika, Wizara kwa kushirikiana na Halmashauri za Mtwara, Lindi, Ruangwa, Morogoro Vijijini, Mvomero, Kilosa na Handeni imedhibiti milipuko ya panya na kiasi cha kilo 240 za sumu kali na kilo 450 za sumu tulivu zimetumika. Aidha, milipuko ya viwavijeshi iliyotokea katika Halmashauri za Temeke, Kibaha na Lindi ilidhibitiwa. Vilevile, ukaguzi wa mitego na vipima mvua kwa ajili ya utabiri shirikishi wa viwavijeshi umefanyika katika wilaya za Hanang, Babati, Arusha Vijijini, Moshi Vijijini, Rombo, Mwanga, Same, Simanjiro, Meru, Bahi, Kongwa na Mpwapwa. Pia ukaguzi kubaini malalo ya kweleakwelea umefanyika katika Wilaya za Shinyanga, Kishapu, Kwimba, Misungwi, Sengerema, Igunga, Ikungi, Singida Vijijini, Iramba, Bahi na Manyoni ambapo kweleakwelea milioni 61.8 wamegundulika na kuangamizwa. ii) Kudhibiti visumbufu kibiolojia 83. Mheshimiwa Spika, jumla ya wadudu walawangi 63,000 wa aina mbalimbali wanaotumika kudhibiti visumbufu vya mimea kibiolojia walizalishwa katika kituo cha kudhibiti visumbufu kibiolojia kilichoko Kibaha na kusambazwa katika maeneo mbalimbali nchini. Aidha, utunzaji wa wadudu mama unaendelea katika kituo cha Kibaha ili kutunza wadudu walawangi. iii) Kueneza elimu ya Udhibiti Husishi nchini 84. Mheshimiwa Spika, Wizara imeendelea kutoa mafunzo rejea kwa wawezeshaji wa uzalishaji na Udhibiti Husishi wa Visumbufu vya zao la pamba wanaosimamia wakulima kwenye Kanda ya Ziwa. Katika mwaka 2015/2016, wawezeshaji 29 walipewa mafunzo kuhusu matumizi sahihi na salama ya viuatilifu, athari za viuatilifu dhidi ya viumbe na Mazingira na jinsi ya kupunguza athari hizo, Udhibiti husishi wa visumbufu vya mimea. iv) Kudhibiti visumbufu vipya 85. Mheshimiwa Spika, udhibiti wa nzi waharibifu wa matunda nchini ulifanyika katika mikoa ya Arusha, Dar es Salaam, Lindi, Pwani na Tanga kwa kutumia kivutia wadudu. Aidha, kazi ya kusambaza mitego na kukusanya takwimu kuhusu nzi waharibifu wa matunda imefanyika katika mikoa ya Arusha, Dar es Salaam, Mtwara na Pwani. Vilevile, mafunzo juu ya visumbufu vipya yalifanyika Amani mkoani Tanga ambapo washiriki 50 wakiwemo Maafisa Misitu, Mnajimu wa Mazingira, Wakulima na Maafisa Ugani walifundishwa. Mafunzo mengine kama hayo yalifanyika Dar es salam na kuhudhuriwa na washiriki 20 wakiwemo Maafisa Misitu, wataalamu wa mimea na magugu. 86. Mheshimiwa Spika, katika mwaka 2016/2017 Wizara itaendelea kudhibiti visumbufu vya mazao na mimea kwa kufanya tathmini ili kudhibiti milipuko ya nzige, kweleakwelea, panya, viwavijeshi na magonjwa ya mimea. Aidha, Wizara itaendelea kutoa elimu kwa wakulima ili kubaini milipuko na jinsi ya kudhibiti na itaendelea kuimarisha vituo vya ukaguzi vya mipakani ili kudhibiti mazao yanayosafirishwa na yanayoingia nchini. Vilevile, Kituo cha kudhibiti milipuko cha KILIMO ANGA kitaendelea kuimarishwa ili kutoa huduma bora ya udhibiti wa milipuko ya visumbufu vya mimea. Kukagua Mazao yanayoingia nchini na yanayotoka nje ya nchi 87. Mheshimiwa Spika, Wizara imekagua jumla ya tani 412,571.98 za mazao mbalimbali yaliyoingizwa nchini na tani 523,840.31 za mazao yaliyosafirishwa nje ya nchi. Katika ukaguzi huo tani 451.58 za tumbaku ziliharibiwa kutokana na kutokidhi viwango vya ubora kwa matumizi ya binadamu. Vilevile, tani 56.635 za mazao ya tumbaku, pamba na kahawa yalifukizwa kabla ya kusafirishwa kwenda nje ya nchi na kilo 455 za bidhaa za kilimo ziliharibiwa kabla ya kuingizwa nchini. Aidha, vyeti 7,763 vya usafi wa mazao na vyeti 881 vya kuingiza mazao nchini vilitolewa kwa wadau. Kusajili Viuatilifu na Kukagua Wafanyabiashara wa Viuatilifu 88. Mheshimiwa Spika, katika mwaka 2015/2016, Wizara imeendelea kusajili na kukagua wafanyabiashara wa viuatilifu nchini. Jumla ya makampuni ya viuatilifu 125 kati ya 150 yaliyolengwa yalikaguliwa. Kati ya hayo, makampuni 35 yalibainika kufanya kazi bila vibali hivyo yalifungiwa na kushauriwa kufuata sheria. Aidha, sampuli 121 za viuatilifu kati ya 150 zilipokelewa na kufanyiwa uchunguzi ambapo sampuli tano ziligundulika kutokidhi viwango. Wafukizaji na Wadhibiti wa viuatilifu 38, wafanyabiashara wa viuatilifu 198 na waingizaji viuatilifu nchini 11 walipewa upya leseni za biashara ya viuatilifu. Pia,Wizara imetoa vyeti vya kusajili viuatilifu 78 na vibali vya kuingiza viuatilifu 388. Vilevile, mtandao wa kuingiza takwimu za wafanyabiashara wa viuatilifu 125 umetengenezwa. Kutoa Elimu ya Matumizi Sahihi ya Viuatilifu 89. Mheshimiwa Spika, Wizara imetoa mafunzo juu ya matumizi sahihi na salama kwenye kuhifadhi mazao ya nafaka kwa Maafisa Kilimo na wakulima 112 kutoka mikoa ya Manyara, Dodoma, Morogoro na Shinyanga. Aidha, wafanyabiashara wa viuatilifu 60 na wakulima wakubwa 37 kutoka mkoa wa Mwanza walipata mafunzo juu ya matumizi sahihi ya viuatilifu. Huduma za Ugani 90. Mheshimiwa Spika, Wizara imeendelea kutoa mafunzo ya kitaalam kwa maafisa ugani. Jumla ya maafisa ugani 20 na wakulima wawezeshaji 100 kutoka katika skimu za umwagiliaji za Njage, Msolwa Ujamaa, Mvumi, Kigugu na Mbogo - Komtonga wamepatiwa mafunzo ya uzalishaji wa mpunga kwa kutumia teknolojia ya kilimo shadidi. 91. Mheshimiwa Spika, hadi mwaka 2015/2016, Wizara kwa kushirikiana na TAMISEMI imeajiri wataalam wa kilimo wa kata na vijiji 8,756 pungufu ya wataalam 11,618 wanaohitajika katika Halmashauri 181, Kata 3,802 na Vijiji 12,423 ya kufikia lengo la wataalam 20,374 ifikapo mwaka 2020. Katika skimu za umwagiliaji imependekezwa kwamba kila hekta 250 pawe na afisa ugani mmoja na afisa umwagiliaji mmoja. Skimu yenye hekta zaidi ya 250 inatarajiwa kuajiri afisa ugani zaidi ya mmoja. Kwa kuzingatia umuhimu wa wataalam wa kilimo katika ngazi za vijiji na kata, Wizara itaendelea kushirikiana na TAMISEMI kuajiri wataalam wa kilimo kwa kadri vibali vya kuajiri kutoka Ofisi ya Rais Menejimenti ya Utumishi wa Umma vitakavyopatikana. 92. Mheshimiwa Spika, katika mwaka 2016/2017, Wizara kwa kushirikiana na TAMISEMI itaandaa utaratibu wa kuwapanga maafisa ugani kusimamia uendelezaji wa mazao makuu na ya kimkakati katika kila mkoa, hususan mazao ya mbegu za mafuta. Utaratibu huo umezoeleka kutumika katika mazao ya asili ya biashara na kuacha mazao mengine. Aidha, Wizara itaendelea kusimamia huduma za ugani na kuboresha usambazaji wa teknolojia za kilimo bora kwa wakulima kwa kutekeleza yafuatayo: i) Kutoa mafunzo kwa wakulima wawezeshaji 800 pamoja na kuanzisha mashamba 80 ya mfano; ii) Kuwapatia pembejeo za kilimo cha mpunga wakulima 4,000 wanaotekeleza mradi wa ERPP katika skimu za umwagiliaji za Njage, Msolwa Ujamaa, Mvumi, Kigugu na Mbogo- Komtonga mkoani Morogoro; iii) Kufanya ziara za mafunzo kwa wakulima wawezeshaji 110 kutoka skimu za umwagiliaji za Njage, Msolwa Ujamaa, Mvumi, Kigugu na Mbogo- Komtonga mkoani Morogoro; iv) Kutoa mafunzo ya teknolojia ya kilimo shadidi cha mpunga kwa maafisa ugani 80 kutoka skimu 35 zilizopo kwenye mradi wa ERPP; v) Kuimarisha vyuo vinne (4) vya kutoa mafunzo kwa wakulima (Farmer Training Centres - FTCs) vya Inyala (Mbeya), Ichenga (Njombe), Bihawana (Dodoma) na Mkindo (Morogoro); vi) Kutunza vituo vitatu (3) vya maonesho ya kilimo (Nanenane) vilivyopo katika viwanja vya Themi (Arusha); Nzuguni (Dodoma) na Ngongo (Lindi); vii) Kuandaa na kupeleka teknolojia za kilimo kwa wakulima kwa kutumia vipindi vya redio na runinga; viii) Kuratibu na kuwezesha maonesho ya Kilimo (Nanenane) Kitaifa na kwenye kanda; na ix) Kufuatilia na kutathmini utekelezaji wa kazi za ugani katika Halmashauri za Wilaya 181. Matumizi Bora ya Ardhi 93. Mheshimiwa Spika, Wizara ilitoa mafunzo kwa wadau yanayohusu teknolojia mbalimbali za kilimo hifadhi, uvunaji wa maji mashambani na kilimo mseto. Wizara pia ilishiriki katika mchakato wa maandalizi ya mwongozo wa kilimo kinachozingatia mabadiliko ya tabianchi na pia ilishirikiana na Chuo Kikuu cha Kilimo cha Sokoine – SUA katika utafiti wa kilimo hifadhi eneo la Moshi (Lower Moshi) chini ya Mradi wa iAGRI ambapo utafiti ulionesha kuwa kilimo hifadhi kina uhakika wa mavuno bora na hutumia maji kidogo. 94. Mheshimiwa Spika, Wizara imeshiriki katika utatuzi wa migogoro mbalimbali ikiwemo ya Kituo cha Utafiti wa Kilimo cha Uyole na wananchi wa vijiji vya Sai na Ituha mkoani Mbeya. Vilevile, Wizara imeendelea kushiriki katika kutafuta suluhu ya mgogoro kati yake na wananchi waliovamia shamba la miti mama la Mpiji wilayani Bagamoyo na migogoro inayowahusu wananchi wanaozunguka maeneo yaliyoainishwa kwa ajili ya kilimo cha mashamba makubwa chini ya mpango wa Matokeo Makubwa Sasa – BRN katika vijiji vya Kisaki, Mvuha, Mkongo na Ngalimila. Mgogoro mwingine ni kati ya TANAPA na mwekezaji katika shamba la Bagamoyo Agro Eco-energy na kati ya wananchi wa Kata ya Kimamba Wilayani Kilosa na watu binafsi wanaomiliki mashamba makubwa kwenye kata hiyo. Wizara pia ilitoa mafunzo kwa wanafunzi kutoka Chuo cha Kijeshi Kibaha yanayohusu vyanzo, athari na usuluhishi wa migogoro baina ya wakulima na wafugaji nchini. 95. Mheshimiwa Spika, Wizara ilifuatilia hatua za uhaulishaji wa ardhi ya mashamba ya Tawi na Muhoro yaliyopo wilaya ya Rufiji, Kasulu katika wilaya ya Kasulu, na Mahurunga katika wilaya ya Mtwara Vijijini. Wizara pia ilishiriki kwenye mkutano uliojumuisha Makatibu Tawala wa Mikoa, Wakurugenzi Watendaji wa Halmashauri na Maafisa Kilimo Umwagiliaji na Ushirika kutoka katika mikoa na wilaya zinazohusika na mashamba makubwa 25 yaliyoainishwa chini ya BRN ambapo changamoto mbalimbali za kuendeleza mashamba hayo kibiashara kwa mfumo wa ushirikishwaji wananchi zilijadiliwa ili kupata ufumbuzi. Aidha, Wizara ilifanya mikutano na wawekezaji wa mashamba makubwa ya uwekezaji ya Lukulilo na Pangani kwa lengo la kuwajengea uelewa juu ya utaratibu wa ushirikishwaji wa wananchi wanaozunguka mashamba hayo makubwa (hub and spoke model) unaotumika katika mfumo wa BRN. 96. Mheshimiwa Spika, katika mwaka 2016/2017 Wizara itaendelea kushirikiana na wadau mbalimbali kutatua migogoro ya ardhi kati ya wakulima, wafugaji na watumiaji wengine. Wizara pia itashirikiana na mikoa ya Rukwa, Katavi, Lindi, Kigoma, Geita, Ruvuma, Kagera, Shinyanga na Tabora katika kubaini na kupata maeneo mapya yanayofaa kwa kilimo cha uwekezaji mkubwa chini ya mpango wa BRN ikiwa ni pamoja na kutenga maeneo kwa ajili ya ushiriki wa vijana katika kilimo. Wizara itaendelea kushirikiana na Wizara ya Ardhi Nyumba na Maendeleo ya Makazi kuwezesha upatikanaji wa hati za haki miliki za kimila kwa wakulima wadogo wanaozunguka mashamba sita ya uwekezaji ya Pangani, Tawi, Muhoro, Mahurunga, Kasulu na Kumsenga yaliyoainishwa kwenye maeneo ya BRN. Aidha, Wizara itafanya upembuzi yakinifu wa udongo na kuandaa ramani za udongo zitakazoelekeza uchaguzi sahihi wa mazao na aina na viwango vya mahitaji ya pembejeo vinavyofaa kutumika katika maeneo husika na kupima mashamba ya wakulima. Utafiti 97. Mheshimiwa Spika, Wizara kupitia vituo vyake vya utafiti na taasisi binafsi za kilimo imegundua na kuidhinisha aina 29 za mbegu bora kwa mazao ya mahindi, mpunga, karanga, chai na alizeti (Kiambatisho Na. 7). Vilevile vituo vya utafiti vimezalisha jumla ya tani 8.2 za mbegu mama na jumla ya tani 522 za mbegu za awali za mazao ya nafaka, jamii ya mikunde, mbegu za mafuta, bustani, viazi mviringo na pamba ili kukidhi mahitaji ya kuzalishaji wa mbegu za msingi zinazozalishwa na Wakala wa Mbegu za Kilimo (ASA) na makampuni binafsi ya mbegu (Kiambatisho Na. 8). Uzalishaji wa miche 256,000 ya mazao mbalimbali kwa njia za baioteknolojia umefanyika. Katika mwaka 2016/2017 Wizara itafanya utafiti na kutathmini aina tano (5) za mbegu bora za mazao ya aina ya nafaka, mikunde, mafuta na mizizi kwenye kanda za ikolojia ya Kilimo. Itazalisha tani 10 za mbegu mama kwa mazao ya jamii ya nafaka, mikunde, mbogamboga, mafuta na pingili milioni 3 za mazao jamii ya mizizi. Aidha, aina ya mbegu zitakazozalishwa na kiasi zitategemea mahitaji na uwezo wa Kampuni za uzalishaji. 98. Mheshimiwa Spika, utafiti vilevile umegundua aina tatu za muhogo zenye jeni za ukinzani wa batobato na michirizi ya kahawia. Aidha, utafiti umezalisha viini tete (embryos) kutoka kwenye aina mbalimbali za muhogo wa asili ya hapa nchini ili kuboresha sifa za muhogo. Utafiti pia unaendelea kuainisha jeni za mpunga zinazofanya mpunga unukie (genes for aroma), kudhibiti na kuzuia magonjwa ya mimea kwenye mazao ya mahindi, muhogo, minazi, migomba, viazi na mazao ya bustani. Katika mwaka 2016/2017, Wizara itafanya utafiti wa kutathimini na kuanzisha aina 2 za mazao yaliyoibuka kuwa muhimu kati ya kokoa, maparachichi na matofaa ili kumpatia mkulima kipato na lishe. Pia utafiti utaendelea kufanyika ili kudhibiti magonjwa na wadudu waharibifu wa mazao ya mahindi, migomba, viazi vitamu, muhogo na mazao ya bustani katika kanda saba za ikolojia. 99. Mheshimiwa Spika, matokeo ya utafiti wa zao la ufuta yamebaini kuwa mbegu bora zikitumika mavuno huongezeka mara tatu zaidi kuliko kutumia mbegu za asili. Mkulima aliyetumia mbegu bora hupata faida ya shillingi 1,813,000 kwa hekta mbayo ni mara tano ya aliyetumia mbegu za asili. Zao hili lilikuwa la biashara katika Kanda ya Kusini kati ya mwaka 1980 hadi 1990 ambapo uzalishaji ulikuwa wastani wa tani 300 kwa mwaka. Ufuta kwa sasa unazalishwa kwa wingi katika maeneo mbalimbali nchini na uzalishaji umefikia tani 1,174,589 katika mwaka 2014/2015 na hivyo kuifanya Tanzania kuwa nchi ya kwanza Afrika na ya tatu duniani baada ya Mynmar na India. Pia, uzalishaji wa zao la karanga umeendelea kuongezeka kutokana na matumizi ya mbegu bora hadi kufikia tani 2 kwa hekta katika msimu wa 2014/2015 ambayo ni mara nne zaidi ya mbegu ya asili. Hivyo kuifanya Tanzania kushika nafasi ya pili Afrika na ya sita duniani kwa kilimo cha karanga. 100. Mheshimiwa Spika, mizania ya zao la muhogo imeonesha kuwa mkulima akitumia mbegu bora hupata mavuno ya wastani wa tani 25 kwa hekta zaidi ya aliyetumia mbegu za asili. Pia utafiti wa mnyororo wa thamani umeonesha kuwa mkulima hupata faida mara tisa zaidi (shilingi 12,810,000) kwa kuuza unga wa muhogo baada ya kusindika ambapo akiuza muhogo mbichi hupata faida kidogo (shilingi 1,375,000) kwa hekta. Hivyo wakulima wanashauriwa kuongeza thamani ya mazao kabla hawajayauza. Aidha, utafiti kwenye zao la korosho umebaini kuwa mkulima akianzisha shamba la korosho bila kuchanganya na mazao mengine hurudisha gharama zake za uzalishaji baada ya miaka nane lakini akichanganya na ufuta hurudisha gharama za uzalishaji katika msimu mmoja tu. 101. Mheshimiwa Spika, Wizara iliendelea na zoezi la tathmini ya rutuba ya udongo kwa lengo la kuboresha matumizi ya mbolea kwa nchi nzima. Hadi sasa Wilaya 12 katika Mikoa ya Dodoma, Manyara, Arusha na Kilimanjaro zimefanyiwa tathmini ili kupata ramani za udongo zinazoonyesha matumizi ya mbolea katika aina tofauti za udongo. Vilevile, jumla ya majarida 69 ya kimataifa yanayohusu magonjwa, wadudu, bayoteknolojia, udongo, sayansi jamii na agronomia yamechapishwa. Mradi wa Sera na Maendeleo ya Rasilimali Watu - PHRD 102. Mheshimiwa Spika, Wizara imetafsiri mwongozo wa kilimo shadidi cha mpunga kwa ajili ya wakulima na kutoa nakala 800, na 4,500 za vipeperushi aina tatu (3) ambavyo vimesambazwa kwenye skimu 20 za umwagiliaji, ofisi za Mikoa, Wilaya, Kanda za Umwagiliji na Utafiti zinazotekeleza mradi wa PHRD, Chuo Kikuu cha Kilimo cha Sokoine (SUA), Makao Makuu ya Wizara za Kilimo Mifugo na Uvuvi na Maji na Umwagiliaji. Programu ya Kilimo ya Kuendeleza Tija na Uzalishaji Mashariki mwa Afrika (Eastern Africa Agricultural Productivity Programme – EAAPP) 103. Mheshimiwa Spika, katika mwaka 2015/2016 Wizara kupitia EAAPP imekamilisha ukarabati wa kituo Mahiri cha Utafiti wa Mpunga katika Ukanda wa Mashariki mwa Afrika cha KATRIN Wilayani Kilombero, Mkoa wa Morogoro. Wizara pia imekamilisha ukarabati wa miundombinu ya umwagiliaji wa mashamba ya utafiti ya KATRIN na Ukiriguru yenye jumla ya hekta 35 na kukarabati miundombinu ya umeme katika kituo cha utafiti cha Dakawa. 104. Mheshimiwa Spika, mradi wa EAAPP ulikuwa wa miaka mitano kuanzia 2010/2011 hadi 2014/15 na ulishirikisha nchi 4 za Mashariki mwa Afrika za Ethiopia, Kenya, Uganda na Tanzania. Tanzania ilichaguliwa kuwa na kituo mahiri cha zao la mpunga katika kituo cha KATRIN. Katika kipindi cha mradi kazi zilizofanyika ni kutathmini teknolojia mbalimbali na kuimarisha mnyororo wa thamani wa zao la mpunga, kuzalisha mbegu mama za mpunga na kujenga uwezo wa kituo cha KATRIN. 105. Mheshimiwa Spika, Matokeo ya kazi zilizofanywa ni pamoja na kugunduliwa na kusajiliwa kwa aina mbili mpya za mbegu za mpunga (Komboka na Tai). Aidha, mbegu hizi na TXD 306 zimetathminiwa na kupitishwa kitaifa katika nchi za Uganda (Tai, Komboka), na Kenya (TXD 306, Komboka). Ugunduzi huo utakuza biashara ya mbegu za mpunga kati ya Tanzania na nchi za Mashariki mwa Afrika. Mbegu hizo zinatoa mavuno kati ya tani 4.5 hadi 7.5 kwa hekta, zina ladha na harufu nzuri na pia zinastahimili magonjwa ya majani ya njano, bacterial leaf spot na blast. Aidha, katika eneo la mradi uzalishaji wa mpunga umeongezeka kutoka tani 2.8 mpaka tani 3.8 kwa hekta na eneo linalolimwa mbegu bora za mpunga limeongezeka kutoka asilimia 19 mwaka 2010 hadi asilimia 70 mwaka 2015. 106. Mheshimiwa Spika, matokeo mengine ya EAAPP ni kufanikiwa kupunguza nguvu kazi kwa asilimia 17 kwa wakulima wanaotumia tekinolojia za weeders, ox-drawn puddlers na motorised transplanters. Pia wakulima 599,293 wamepata mafunzo kupitia wakulima viongozi ikiwa ni mkakati wa usambazaji wa teknolojia bora za kilimo. Ili kuboresha usambazaji wa teknolojia mbalimbali za mpunga tovuti ya Kituo Mahiri cha Kuendeleza Zao la Mpunga imeanzishwa. Mashamba ya Kilimo cha Kibiashara kwa Mazao ya Mpunga na Miwa chini ya Mpango wa Matokeo Makubwa Sasa - BRN 107. Mheshimiwa Spika, katika kutekeleza BRN, jumla ya mashamba makubwa 25 ya uwekezaji yenye jumla ya hekta 350,000 yaliainishwa. Mashamba 16 yalipangwa kwa ajili ya kilimo cha zao la miwa na mashamba 9 kwa kilimo cha zao la mpunga. Sambamba na kilimo cha mashamba makubwa Mpango pia uliainisha jumla ya hekta 225,600 za wakulima wadogo zinazozunguka mashamba makubwa kuendelezwa kwa kilimo cha kibiashara. Hadi kufikia 2015/16 idadi ya mashamba makubwa yaliyofanyiwa uhakiki na kubainika kuwa yanafaa kwa uwekezaji ni 17 (Jedwali Na. 6). Tayari mashamba matano ambayo ni Pangani, Bagamoyo, Lukulilo, Kitengule na Mkulazi yenye jumla ya hekta 123,394 yana hati miliki, na katika mashamba hayo jumla ya hekta 26,200 zimeainishwa kwa ajili ya wakulima wadogo. 108. Mheshimiwa Spika, katika mwaka 2016/2017 Wizara itaendelea kuwezesha upatikanaji wa mashamba mapya katika mikoa ya Rukwa, Katavi, Lindi, Kigoma, Geita, Ruvuma, Kagera, Shinyanga na Tabora chini ya BRN ikiwa ni pamoja na kutenga maeneo kwa ajili ya uwekezaji na ajira kwa vijana. Wizara pia itaendelea kukamilisha na kuwezesha upatikanaji wa hatimiliki kwa mashamba 6 ya uwekezaji yaliyoainishwa. 4.1.2 Kuongeza Upatikanaji wa Masoko ya Mazao ya Kilimo 109. Mheshimiwa Spika, katika mwaka 2015/2016 Wizara imeendelea kukarabati maghala 80 katika Halmashauri za Songea, Mbozi, Kalambo na Mufindi. Kati ya hayo, 33 yamekamilika, 24 yapo katika hatua za mwisho za ukarabati na 23 hayajakarabatiwa kutokana na upungufu wa fedha. 110. Mheshimiwa Spika, katika kuimarisha mifumo ya masoko, Serikali imeshirikiana na Sekta Binafsi kujenga miundombinu ya masoko na maghala bora ya kuhifadhi mazao. Kupitia Mpango wa COWABAMA, wakulima wadogo 13,800 watanufaika kwa kuhifadhi mazao yao katika maghala 98 katika Wilaya za Songea Vijijini, Mbeya Vijijini, Mbozi, Iringa Vijijini, Njombe, Mlele, Kalambo, Nsimbo na Mufindi. Aidha, maghala 28 yameunganishwa kwa wafanyabiashara na kuhakikishiwa soko la mazao ya wakulima. Vilevile, mpango wa COWABAMA umeshawishi taasisi ya Eastern Africa Grain Council – EAGC ambayo imeunganisha Vyama vya Wakulima (Farm Based Organization - FBO) na wafanyabiashara wa mahindi katika ukanda wa Afrika Mashariki. 111. Mheshimiwa Spika, Wizara kupitia Bodi ya Korosho imetoa elimu na kuhamasisha matumizi ya Mfumo wa Stakabadhi za Ghala kwa wadau wa mikoa ya Ruvuma na Pwani. Mfumo huu umewezesha wakulima kupata bei nzuri na soko la uhakika. Vilevile, Bodi ya Kahawa Tanzania kwa njia ya mitandao ya simu imeendelea kutoa bei elekezi na taarifa za masoko kwa wakulima. Kwa sasa mkulima anaweza kupata bei elekezi ya kahawa kwa kutuma ujumbe mfupi wa “kahawa bei” kwenye simu kwenda namba 15550. Aidha, Bodi ya Kahawa Tanzania imeendelea kutangaza kahawa katika nchi za Korea, China, Urusi na Falme za Kiarabu ili kupata fursa na kuimarisha bei ya kahawa. Bodi ya Tumbaku imepata wanunuzi ambao ni Japanese Tobacco International Leaf Servirces – JTILS wanaonunua tumbaku katika vijiji 11 vya Wilaya ya Urambo mkoani Tabora. 112. Mheshimiwa Spika, katika mwaka 2016/2017 Wizara itakarabati jumla ya maghala 26 katika Halmashauri za Mbeya Vijijini (7), Sumbawanga (5), Wanging’ombe (8) na Mpanda (6). Aidha, Wakala wa Taifa wa Hifadhi ya Chakula utaendelea kukamilisha ujenzi wa ghala la Mbozi lenye uwezo wa kuhifadhi tani 5,000 katika ukanda wa SAGCOT. Wizara pia itanunua vifaa vya maghala 98 ya kuhifadhi mahindi katika Mkoa wa Iringa, Ruvuma, Mbeya, Rukwa, Njombe na Katavi. Ununuzi Kupitia Wakala wa Taifa wa Hifadhi ya Chakula 113. Mheshimiwa Spika, Wakala wa Taifa wa Hifadhi ya Chakula - NFRA ulianza mwaka 2015/2016 ukiwa na akiba ya kuanzia ya nafaka tani 353,702.215 ambapo mahindi yalikuwa tani 348,638.464, mpunga tani 3,939.630 na mtama tani 1,124.121. Katika mwaka 2015/2016 Wakala ulipanga kununua jumla ya tani 150,000 za mahindi kutoka katika maeneo yenye ziada ya uzalishaji. Hadi kufikia tarehe 14 Aprili, 2016 tani 22,335.157 za mahindi zilikuwa zimenunuliwa na hivyo kufanya akiba iliyohifadhiwa katika kanda saba za NFRA kabla ya matoleo kuwa na jumla ya tani 370,973.618 za mahindi. 114. Mheshimiwa Spika, NFRA ilitoa jumla ya tani 34,877.690 kwa Ofisi ya Waziri Mkuu kukabiliana na maafa, msaada kwa wakimbizi na wananchi wa Sudani ya Kusini. Aidha, tani 23,999.820 za nafaka zimeuzwa kwa Shirika la Mpango wa Chakula Duniani - WFP, tani 3,405.314 kwa Magereza na tani 2,179.216 kwa Bodi ya Nafaka na Mazao Mchanganyiko. Aidha, Wakala ulilazimika kuuza jumla ya tani 239,322.298 kwa wafanyabiashara nchini ili kukabiliana na mfumuko wa bei za vyakula hususan unga wa sembe katika masoko ya mijini, na hivyo kufanya jumla ya mauzo na matoleo yote kuwa tani 308,239.771. Hadi kufikia tarehe 14 Aprili, 2016 akiba katika maghala ya Wakala ni tani 65,875.106 kati ya kiasi hicho mahindi ni tani 61,315.586, mtama tani 19.890 na mpunga tani 3,939.630. NFRA pia imekamilisha ujenzi wa ghala la Songea lenye uwezo wa kuhifadhi tani 5,000 za nafaka na ujenzi wa ghala la Mbozi lenye uwezo wa kuhifadhi tani 5,000 za nafaka unaendelea. 4.1.3 Kuimarisha Uongezaji wa Thamani na Usindikaji wa Mazao ya Kilimo 115. Mheshimiwa Spika, katika mwaka 2015/2016 Wizara imefanya utambuzi wa vikundi katika skimu tano za Kigugu na Mbogo (Mvomero), Mvumi (Kilosa), Njage na Msolwa ujamaa (Kilombero) kupitia Mradi wa Kuongeza Uzalishaji wa Zao la Mpunga - ERPP kwa lengo la kuvijengea uwezo kwa kuwapatia mafunzo ya usindikaji wa zao la mpunga ili kuongeza thamani na upatikanaji wa masoko katika mkoa wa Morogoro. Wizara pia imesimika mashine za kukoboa mpunga katika skimu za Babati (Mawemairo), Mwanga (Kivulini), na Korogwe (Mombo) kati ya mashine 14 katika skimu 14 zilizo ndani ya Mradi wa PHRD (Kiambatisho Na. 9). Katika mwaka 2016/17, Wizara itasimamia usimikaji wa mashine 11 zilizobaki katika skimu 11. 4.1.4 Kuimarisha Mfumo wa Ukusanyaji, Uhifadhi, Uchambuzi na Usambazaji wa Takwimu 116. Mheshimiwa Spika, Aidha Wizara imeendelea kukusanya na kusambaza taarifa na takwimu mbalimbali za kilimo kupitia tovuti ya Wizara ( kuratibu usimamizi wa mfumo wa uhifadhi na usambazaji wa taarifa za kilimo ya Local Government Monitoring Database 2 (LGMD2) na taarifa za hali ya chakula kupitia mfumo wa uratibu wa chakula na tahadhari ya njaa. 117. Mheshimiwa Spika, katika mwaka 2015/2016 Wizara imefanya upembuzi yakinifu wa mifumo ya ukusanyaji, uhifadhi na usambazaji wa takwimu na taarifa mbalimbali za kilimo (National Agricultural Management Information System - NAMIS) unaojumuisha Geographical Information System (GIS) kwa ajili ya kuandaa ramani za matumizi bora ya ardhi ya kilimo, uzalishaji na taarifa za masoko na mfumo wa kuwezesha upatikanaji wa mtandao wa internet kwenye ofisi za mradi wa ERPP mkoani Morogoro. Katika mwaka 2016/17 Wizara itakamilisha ujenzi wa mifumo ya NAMIS na kuweka mtandao katika ofisi za mradi wa ERPP. 4.1.5 Kusimamia Sera, Sheria na Mikakati Katika Sekta ya Kilimo 118. Mheshimiwa Spika, katika kukabiliana na ukosefu wa mitaji ya kugharamia mnyororo wa thamani katika sekta ya kilimo, Serikali imeanzisha Benki ya Maendeleo ya Kilimo Tanzania - TADB kwa mtaji wa Shilingi bilioni 60 na ilizinduliwa rasmi tarehe 8, Agosti 2015 wakati wa kilele cha siku ya wakulima ya NaneNane. Benki hii inasimamiwa kiuendeshaji na Benki Kuu ya Tanzania na inamilikiwa na Serikali kwa asilimia 100 ya hisa. Benki imejipanga kutoa mikopo ya muda mfupi (miaka 2), wa kati (miaka 2 hadi 5) na mrefu (miaka 5 hadi 15) kwa riba nafuu (kati ya 8% hadi 12%) na kwa masharti mengine yanayozingatia hali halisi ya kilimo, ushirika na vikundi vya wakulima wadogo wadogo, benki za maendeleo ya jamii, vyama vya kuweka na kukopa na Taasisi ndogo za fedha. TADB imeanzishwa kwa malengo makuu mawili ambayo ni:- i) Kusaidia upatikanaji wa utoshelezi na usalama wa chakula ambao ni endelevu nchini; ii) Kusaidia katika kuleta Mapinduzi ya Kilimo kutoka kilimo cha kujikimu kwenda cha kibiashara ili kuchangia kwenye ukuaji wa uchumi wa Taifa na kupunguza umaskini 119. Mheshimiwa Spika TADB tayari imeanza kutekeleza majukumu yake kwa kuvijengea uwezo vikundi 89 vya wakulima vyenye jumla ya wakulima 21,526 na hivyo kuwezesha jumla ya vikundi nane kutimiza masharti na maandalizi ya msingi ya kuweza kukopa. Benki imevikopesha vikundi hivyo nane jumla ya Shilingi bilioni 1.006. Aidha, Benki imefanikisha kupatikana kwa dhamana kwa ajili ya mikopo ya wakulima wadogo wadogo kutoka Benki Kuu na Mfuko wa Uwezeshaji wa Sekta Binafsi ya Kilimo -PASS. 120. Mheshimiwa Spika katika mwaka 2016/2017 Benki itaendelea kutangaza na kupanua huduma zake kwa wananchi mikoani kulingana na ukuaji wa biashara; kufanya maandalizi ya kutoa mikopo ya kuendeleza miradi ya kilimo cha umwagiliaji katika maeneo yaliyoainishwa kwenye BRN; na kutoa mikopo ya Shilingi bilioni 70 kwa wakulima. 121. Mheshimiwa Spika, Wizara imeendelea kutoa elimu kwa umma kuhusu Sera ya Taifa ya Kilimo ya mwaka 2013. Katika kutekeleza Sera hiyo, Wizara imekamilisha Mkakati wa Kuendeleza Sekta ya Kilimo - ASDS na Programu ya Kuendeleza Sekta ya Kilimo Awamu ya Pili - ASDP II. ASDP II inalenga kubadilisha kilimo kuwa cha kisasa na cha kibiashara kwa kuongeza tija, uzalishaji ili kuongeza mapato na kupunguza umaskini. 122. Mheshimiwa Spika, katika kuimarisha uwezo wa wataalam wa kuchambua, kufuatilia na kutathmini utekelezaji wa Sera ya Kilimo, Wizara inashirikiana na Washirika mbalimbali wa maendeleo kutoa mafunzo na vitendea kazi. Baadhi ya washirika ni Michigan State University, Regional Strategic Analysis and Knowledge Support (ReSAKSS), International Livestock Research Institute (ILRI) na Alliance for a Green Revolution in Africa (AGRA) kupitia Mradi wa Micro Reform for African Agribusiness - (MIRA). 123. Mheshimiwa Spika, ili kukabiliana na changamoto mbalimbali katika kilimo, Wizara imefanya maboresho ya Kanuni za Tumbaku (The Tobacco Industry Regulations, 2011). Aidha, Wizara inaendelea kufanya mapitio kwa Kanuni za Mbolea (The Fertilizer Regulations, 2010); Kanuni za Tasnia ya Pamba (The Cotton Regulations, 2011); Vilevile Wizara inakamilisha maandalizi ya Kanuni za Sheria ya Hakimiliki za Wagunduzi wa Aina Mpya za Mbegu za Mimea (The Plant Breeders' Rights Regulations) na Kanuni za Sheria ya Mbegu (The Seeds Regulations) pamoja na Kanuni za Afya ya Mimea (The Plant Protection Regulations). Wizara pia imekamilisha rasimu ya Miongozo iliyoandaliwa kwa lugha ya Kiingereza kwa ajili ya sheria za Pamba, Chai, Kahawa, Korosho, Mkonge, Tumbaku, Sukari, Pareto na Nafaka na Mazao Mchanganyiko. 124. Mheshimiwa Spika, Wizara inafanya maboresho katika mfumo wa kisheria kwenye Sekta za Kilimo kwa kuandaa mapendekezo ya kutunga Sheria ya Kuanzisha Mfuko wa Fidia ya Bei za Mazao; Sheria ya Kulinda na Kuendeleza Ardhi ya Kilimo, Sheria ya Kulinda Nasaba za Mimea kwa ajili ya Kilimo na Chakula, Sheria ya Kilimo cha Mkataba na Sheria ya Zana za Kilimo. Mapendekezo ya Sheria hizo mpya zipo katika ngazi mbalimbali za maamuzi. Katika mwaka 2016/17 Wizara itaendelea kukamilisha taratibu za uundwaji wa Taasisi ya Utafiti wa Kilimo - TARI kwa lengo la kuboresha mfumo wa utafiti nchini ikiwa ni pamoja na kuwasilisha bungeni Muswada wa kuunda Sheria ya kuanzishwa kwake. 4.1.6 Kuboresha Uratibu katika Sekta ya Kilimo 125. Mheshimiwa Spika, Andiko la ASDP-II limekamilika na kupitishwa na Wadau wa Sekta ya Kilimo kwenye mkutano uliofanyika tarehe 22 Desemba, 2015. Mfumo wa uratibu wa ASDP-II umeimarishwa na kuwa mpana zaidi ili kuweza kusimamia miradi mingi ndani ya Sekta ya Kilimo ambayo inatekelezwa na Serikali, Mashirika ya Umma, Sekta Binafsi na Taasisi zisizo za kiserikali. Aidha, Wizara imeandaa Waraka kwa ajili ya Maamuzi ya Serikali ili ASDP-II ianze kutekelezwa mwaka 2016/2017. 4.1.7 Kuboresha uwezo wa Wizara kutoa Huduma 126. Mheshimiwa Spika, Wizara imeendelea kushirikisha wanahabari katika matukio, kuandika habari za kilimo, na kufafanua hoja mbalimbali ili kuongeza uelewa na kutoa taarifa sahihi kwa umma. Wizara ilielimisha umma kuhusu mfumo wa utoaji ruzuku ya pembejeo za kilimo, matumizi sahihi ya mbolea, utabiri na udhibiti wa viwavijeshi, udhibiti wa ugonjwa wa mnyauko fusari wa pamba, namna ya kukabiliana na ugonjwa hatari wa mnyauko wa mahindi, uhifadhi wa chakula katika ngazi ya kaya, matumizi bora ya zana katika kilimo. Jumla ya maswali 72 ya Waandishi wa Habari yalijibiwa, vipindi kumi (10) vya televisheni vilionyeshwa, vipindi vinne vya radio vilitangazwa na makala 13 zilichapishwa magazetini. 127. Mheshimiwa Spika, Wizara pia ilifanikisha kuonesha na kutangaza moja kwa moja tukio la kilele cha maadhimisho ya sikukuu ya wakulima kitaifa mkoani Lindi kupitia kituo cha televisheni cha TBC 1 na redio ya TBC Taifa. Vyombo vya habari vilitumika kuhamasisha wananchi kushiriki katika maadhimisho hayo, Kitaifa na kwenye Kanda. Vilevile, mabango makubwa manne na madogo manne yalitumika kuhamasisha wakulima kushiriki kwenye maadhimisho hayo na kuelimisha umma kuhusu majukumu ya Wizara na utekelezaji wa Programu ya kuendeleza Sekta ya Kilimo (ASDP). 128. Mheshimiwa Spika, Wizara imeendelea kuelimisha umma kuhusu migogoro baina ya wakulima wadogo wa miwa na kiwanda (Kilombero) na wakulima na wafugaji (Kilosa) kwa nia ya kupata suluhu. Taarifa nne (4) za kujulisha umma juu ya juhudi ya Serikali katika kutatua migogoro hiyo zimeandaliwa na kutolewa kupitia magazeti ya kila siku, tovuti na mitandao ya kijamii ya Wizara. 129. Mheshimiwa Spika, katika mwaka 2016/2017 Wizara itaelimisha umma kuhusu teknolojia za uzalishaji wa mazao yenye thamani kubwa kama mboga na matunda. Wizara pia itaimarisha eneo la utoaji wa taarifa kuhusu fursa za uwekezaji katika mnyororo wa thamani wa mazao kwa kuwalenga vijana. Aidha, mafunzo ya lishe, kuboresha mahusiano ya wakulima na wafugaji na kuhifadhi mazingira yatatolewa kupitia vipindi vya televisheni, redio na kuandika makala zitakazochapishwa na magazetini. Vilevile, Wizara itaendelea kutoa elimu kwa umma na wadau wa sekta ya kilimo kuhusu Awamu ya Pili ya Utekelezaji wa Programu ya Kuendeleza Sekta ya Kilimo-ASDP II. Mafunzo katika Vyuo vya Kilimo 130. Mheshimiwa Spika, Wizara imefadhili na kufundisha wanafunzi wa astashahada na stashahada 3,048 ambapo waliodahiliwa mwaka wa masomo 2015/2016 walikuwa wanafunzi 2,538. Kati ya hao astashahada ni 937 na stashahada ni 1,601. Jumla ya wanafunzi 327 wa astashahada na 1,497 wa stashahada wanatarajiwa kuhitimu mwezi Juni 2016. 131. Mheshimiwa Spika, Wizara kupitia Mradi wa PHRD imekamilisha ukarabati wa maabara ya udongo katika Chuo cha Kilimo Igurusi. Aidha, Wizara inaendelea na ujenzi wa miundombinu na mfumo wa kusambaza maji kwa ajili ya kuandaa shamba la mfano litakalotumika katika mafunzo ya teknolojia mbalimbali za umwagiliaji ambao utekelezaji umefikia asilimia 55. 132. Mheshimiwa Spika, katika mwaka 2016/2017, Wizara itaendelea na ukarabati wa jengo la utawala na bweni katika Chuo cha Kilimo Mubondo na kujenga bwalo la chakula kwenye Chuo cha Kilimo Maruku. Pia Wizara itaendelea na ujenzi wa miundombinu ya shamba la mafunzo ya kilimo cha umwagiliaji na mfumo wa kusambaza maji kwenye chuo cha kilimo Igurusi. Aidha, Wizara itafundisha wanafunzi 2,000 katika ngazi ya astashahada na stashahada; itaandaa mtaala wa diploma ya matumizi bora ya ardhi katika mfumo wa moduli ili kukidhi mahitaji ya mfumo wa mafunzo katika vyuo vya elimu ya ufundi. Wizara pia itafuatilia utekelezaji wa programu za mafunzo kwenye vyuo 14 vya kilimo na kutoa mafunzo elekezi ya mbinu mbalimbali za kufundishia kwa wakufunzi 30. 4.1.8 Kuimarisha Ushirika na Asasi za Wananchi katika Kilimo na Sekta Nyingine za Kiuchumi Kujenga Uwezo wa Tume Kutekeleza Majukumu yake 133. Mheshimiwa Spika, katika mwaka 2015/2016 Wizara kupitia Tume imekamilisha mapendekezo ya uteuzi wa Makamishna wa Tume, Mrajis na Naibu Warajis na kuyawasilisha kwenye mamlaka husika. Uteuzi wa Mkurugenzi wa Utafiti na Mafunzo, Mhasibu Mkuu na Mkurugenzi wa Utawala na Rasilimaliwatu umefanyika na taratibu za kuwateua watendaji wengine zinaendelea. Aidha, hadi kufikia mwezi Machi, 2016 Tume imeajiri watumishi 62 na kufikisha idadi ya watumishi 169. Vilevile Tume imetoa udhamini wa masomo ya Shahada ya Uzamili kwa watumishi saba (7) katika fani mbalimbali. Kuimarisha Usimamizi na Udhibiti wa Vyama vya Ushirika Nchini 134. Mheshimiwa Spika, Tume imeendelea kuimarisha usimamizi, udhibiti na uendeshaji wa Vyama vya Ushirika wa Akiba na Mikopo kwa kushiriki katika kuandaa: i) Sera, miongozo, mipango na mikakati mbalimbali inayohusu usimamizi, udhibiti na uendeshaji wa asasi ndogo za kifedha zikiwemo SACCOS kwa kuzingatia matakwa ya Sheria ya Vyama vya Ushirika Na. 6 ya mwaka 2013; ii) Sera ya Taifa ya Asasi ndogo za fedha (National Microfinaince Policy) na kuandaa mkakati wa utekelezaji wake; iii) Mpango wa Taifa wa Huduma Jumuishi za Kifedha (National Financial Inclusion Framework); na iv) Consumer Protection and Financial Education Frameworks. 135. Mheshimiwa Spika, katika mwaka 2016/2017 Tume itahuisha Sera ya Maendeleo ya Ushirika, Programu Kabambe ya Mageuzi na Modenaizesheni ya Ushirika na Kuandaa Mkakati wa Utekelezaji. 136. Mheshimiwa Spika, hadi Machi 2016, Tume imekagua jumla ya Vyama vya Ushirika 627 vikiwemo vyama visivyo vya kifedha 146, SACCOS 481 na Benki ya Ushirika Kilimanjaro - KCBL. Aidha, katika kipindi hicho Vyama vya ushirika 352 vilifanyiwa ukaguzi wa hesabu na COASCO. Katika mwaka 2016/2017, Tume kupitia COASCO itafanya ukaguzi wa hesabu za Vyama vya Ushirika 8,040. Vilevile, Tume itakagua utendaji wa kazi wa Vyama Vikuu vya Ushirika 10. 137. Mheshimiwa Spika, Wizara imebaini kuwepo kwa ubadhirifu na hivyo kuziondoa Bodi za Chama cha Ushirika wa Mradi wa pamoja wa wakulima wa tumbaku mkoani Iringa - ITCOJE Ltd. Vilevile, Wizara imeondoa Bodi za Vyama vya Ushirika vya Msingi vinne wanachama wa ITCOJE Ltd vya Mfyome AMCOS Ltd, Kiwem AMCOS Ltd, Mhanga AMCOS Ltd, na Kitai AMCOS Ltd; na Bodi za Vyama Vikuu vya Ushirika vya Ruvuma - SONAMCU Ltd na Karagwe - KDCU Ltd na kuteua Bodi za Uongozi wa muda. Wajumbe wa Bodi za Uongozi walioondolewa watachukuliwa hatua zaidi kwa mujibu wa Sheria ya Vyama vya Ushirika. 138. Mheshimiwa Spika, Wajumbe wa Bodi ya JKT SACCOS Ltd ya Dar es Salaam wametakiwa kurejesha fedha zilizopotea na wamekubali kutekeleza agizo hilo. Aidha, viongozi na Wajumbe wa bodi ya DON BOSCO SACCOS Ltd ya Dodoma watafikishwa mahakamani baada ya taratibu za kisheria kukamilika. Vilevile, Tume kwa kushirikiana na Sekretariati ya mkoa wa Kilimanjaro iliunda timu ya uchunguzi kuhusu ubadhirifu uliojitokeza katika SACCOS ya Tumaini ya mjini Moshi na taarifa hiyo inaandaliwa. 139. Mheshimiwa Spika, katika mwaka 2015/2016, Tume imefuatilia urejeshwaji wa fedha za Vyama vya Ushirika zilizopotea kutokana na ubadhirifu uliofanyika miaka iliyopita. Viongozi na watendaji wa SACCOS za Wazalendo na Vision; na Viongozi na Watendaji 822 wa Vyama vya korosho mkoani Pwani wanaotuhumiwa kwa ubadhirifu wamekabidhiwa Hati za Madai na Mrajis wa Vyama vya Ushirika kwa mujibu wa Sheria ya Ushirika Na. 6 ya mwaka 2013 akiwataka kufidia hasara zilizobainika baada ya uchunguzi kufanyika. Pia Tume imeendelea kufuatilia mwenendo wa kesi za WETCU na vyama vya msingi vya Tabora. Aidha, Tume imeielekeza COASCO kuikagua SCCULT (1992) Ltd ili kubaini uhai na hali ya mali na madeni ya chama hicho. Ukaguzi utakapokamilika utamwezesha Mrajis kuchukua hatua stahiki kwa mujibu wa Sheria. 140. Mheshimiwa Spika, katika kuhakikisha kuwa taarifa za SACCOS zinaingizwa kwenye Mfumo wa Utambuzi wa Wakopaji kutoka Asasi za Fedha (Credit Reference Bureau), Tume imewezesha viongozi na watendaji 100 wa SACCOS 50 kushiriki katika mafunzo ya udhibiti wa taarifa za kifedha za wanachama yanayoratibiwa na Benki Kuu ya Tanzania. Aidha, katika kutekeleza azma ya Serikali ya awamu ya tano ya kufikisha milioni 50 kwa wananchi, Wizara kwa kushirikiana na TAMISEMI pamoja na wadau mbalimbali itaendelea kuainisha SACCOS zilizopo ili kufikisha huduma hiyo kwa wananchi waliopo vijijini na maeneo mengine. Uhamasishaji wa uimarishaji wa SACCOS zilizosinzia pamoja na uanzishaji wa SACCOS mpya katika maeneo ambayo hakuna SACCOS utafanyika ili kuwawezesha wananchi wengi zaidi kunufaika na mpango huo wa Serikali wa uwezeshaji wananchi kiuchumi. Ili kufanikisha mpango huo wa Serikali, uhamasishaji wa mitaji ya ndani na usimamizi utafanyika ili kuhakikisha SACCOS zitakazohusika zinawawezesha wanufaika katika hali ya uendelevu. Kuimarisha Misingi ya Utawala Bora na Uwajibikaji katika Vyama vya Ushirika 141. Mheshimiwa Spika, Tume imeendelea kuratibu, kuhamasisha na kusimamia chaguzi za viongozi wa Bodi za Vyama vya Ushirika. Hadi kufikia Machi 2016, vyama 4,346 kati ya 8,040 vimefanya chaguzi za wajumbe wa Bodi na kupatiwa mafunzo ya uendeshaji wa vyama. Vyama hivyo vinajumuisha Vyama Vikuu na Miradi ya pamoja 38, Benki za Ushirika 2, SACCOS 1,777 na Vyama vya Ushirika wa mazao 2,529. 142. Mheshimiwa Spika, Tume imesajili migogoro 15 ya Vyama vya Ushirika. Kati ya migogoro hiyo; migogoro miwili ya Ukombozi Nakiu AMCOS (Lindi) na Ushirika wa Lokolova (Kilimanjaro) imetatuliwa. Katika mwaka 2016/17, Tume kwa kushirikiana na TAMISEMI itaendelea kushughulikia migogoro 13 na mingine itakayojitokeza. Kuimarisha Mipango ya Maendeleo ya Ushirika Katika Sekta Mbalimbali na Uhamasishaji 143. Mheshimiwa Spika, Tume imeendelea kuhamasisha ushirika katika sekta ya ufugaji wa nyuki katika mikoa ya Kigoma na Katavi ambapo jumla ya vyama 13 vimeanzishwa. Aidha, uhamasishaji wa kuanzisha Vyama vya Ushirika wa bodaboda umefanyika ambapo jumla ya vyama 16 katika mikoa ya Dodoma (1), Rukwa (1), Arusha (1), Mara (2), Tanga (3), Geita (1), Dar es Salaam (1), Kigoma (3) na Mbeya (3) vimeanzishwa. Aidha, Vyama vya Ushirika vya msingi 22 vimehamasishwa kujiunga na Chama Kikuu cha Ushirika cha Mbinga - MBIFACU ambapo Vyama vya Msingi vitano vimepata uanachama. Katika mwaka 2016/17, Tume itaendelea kuhamasisha, kuratibu na kutoa elimu ya ushirika kwa umma. Kuimarisha Uwezo wa Kiushindani wa Vyama Vya Ushirika na Upatikanaji wa Masoko 144. Mheshimiwa Spika, Wizara kupitia Tume imeendelea kuimarisha Mfumo wa Stakabadhi Ghalani kwa kupitia kwa kina gharama za unyaufu, mikopo ya benki, mtunza ghala, bima ya mazao na ushuru wa Halmashauri za Wilaya kwa lengo la kuzipunguza ili kurejesha kipato zaidi kwa mkulima. Mafanikio yaliyopatikana katika msimu wa 2015/16, ni pamoja na wakulima wa korosho kuhamasika kuanza kutumia tena mfumo huo katika mkoa wa Pwani ambapo tani 8,025 za korosho zilikusanywa kupitia Chama Kikuu cha Ushirika – CORECU. Aidha, mfumo huo unatumika katika Mikoa ya Ruvuma, Mtwara na Lindi kwa zao la korosho na umeanza kutumika katika mikoa ya Mbeya, Arusha, Manyara na Rukwa kwa mazao ya mahindi na mpunga. Pia katika mikoa ya Kilimanjaro na Arusha mfumo unatumika kwa zao la kahawa na alizeti katika mkoa wa Singida. Kuboresha Matumizi ya Teknolojia ya Habari na Mawasiliano Katika Sekta ya Ushirika 145. Mheshimiwa Spika, Tume imeendelea kuboresha matumizi ya Teknolojia ya Habari na Mawasiliano kwa kuandaa mfumo wa kielektroniki wa usajili, uhifadhi na uhakiki wa vyama vya ushirika nchini. Hadi Machi 2016, vyama vya ushirika 8,040 vilihakikiwa na taarifa zake kuhifadhiwa kupitia mfumo huo. Uhamasishaji wa kutumia mifumo ya kielektroniki ndani ya vyama vya ushirika unaendelea na kuboresha matumizi ya tovuti ya Tume ( Kuimarisha Utafiti, Mafunzo na Mifumo ya Upatikanaji na Utoaji wa Taarifa na Takwimu 146. Mheshimiwa Spika, Tume imeendelea kutafiti na kutoa mafunzo katika Sekta ya Ushirika ambapo pembuzi mbili za awali zimefanyika katika mikoa ya Tabora, Dar es Salaam na Dodoma. Upembuzi wa Tabora ulilenga kubaini matatizo sugu katika mnyororo wa thamani ya zao la tumbaku na uhitaji wa mafunzo ili kuvijengea uwezo vyama vya ushirika wa Tumbaku. Upembuzi katika mikoa ya Dar es Salaam na Dodoma ulihusu ushirika wa nyumba na uanzishwaji wa Chama Kikuu cha Ushirika wa Nyumba kutokana na mahitaji ya makazi. Katika mwaka 2016/17 Tume itaandaa programu maalumu za mafunzo kwa utekelezaji. 147. Mheshimiwa Spika, Tume imeendelea kutoa mafunzo kuhusu Kanuni na Miongozo ya SACCOS kwa viongozi na watendaji 372 wa SACCOS, Maafisa Ushirika 27 na Warajis Wasaidizi 10 kutoka Mikoa ya Morogoro, Pwani, Dar es Salaam, Mwanza, Kagera, Geita, Simiyu, Mara na Shinyanga chini ya uratibu wa Muungano wa Vyama vya Akiba na Mikopo Tanzania (SCCULT) na CRDB. Katika mwaka 2016/17 Tume itatafiti na kutoa mafunzo kuhusu uimarishaji wa Vyama vya Ushirika kwa SACCOS 50 zilizosajiliwa na kupewa leseni. 4.1.9 Kuzingatia Masuala Mtambuka katika Kilimo Mazingira 148. Mheshimiwa Spika, Wizara imetoa mafunzo kwa Maafisa Ugani, viongozi wa vikundi vya wakulima na wawakilishi wa wakulima wapatao 924 juu ya changamoto za kimazingira na kufanikiwa kutengeneza Mipango ya usimamizi wa Mazingira na Jamii - ESMPs katika jumla ya maghala 38 yaliyopo katika Mikoa ya Iringa (Iringa vijijini), Katavi (Mlele na Nsimbo), Njombe (Njombe) na Ruvuma (Songea). Katika mwaka 2016/17, Wizara itatoa elimu ya mazingira na kusaidia kutengeneza Mipango ya usimamizi wa mazingira na jamii kwa vijiji vinavyozunguka mashamba ya uwekezaji kwenye Mpango wa BRN. Wizara pia itawaelemisha wakulima kuhusu athari za kimazingira zinazosababishwa na uzalishaji wa tumbaku na namna ya kukabiliana nazo katika Mikoa ya Tabora, Singida, Mbeya, Ruvuma na Katavi. Aidha, Wizara itatoa elimu kwa wakulima na Maafisa Ugani wa mikoa ya Kagera na Kigoma kuhusu athari za mabadiliko ya tabianchi kwenye kilimo na namna ya kukabiliana nazo. 149. Mheshimiwa Spika, Wizara kwa kushirikiana na Shirika la Chakula Duniani –FAO imetathmini madhara yaliyotokana na mafuriko yaliyosababishwa na mvua za El-nino pamoja na mahitaji ya wakulima katika Mikoa ya Shinyanga, Mwanza, Mara, Morogoro, Dodoma na Arusha. Tathmini hiyo iliainisha athari zilizojitokeza kwa kaya 11,500 na kuandaa mradi wa kutatua changamoto hizo ulioanza mwezi Aprili, 2016. Mradi huo unatoa aina tano za mbegu bora za mboga, majembe 16,000 na magunia maalum ya kuhifadhia nafaka 40,000 kwa kaya 8,000; na kuku wa kienyeji 14,000 wa kufuga na tani 87.5 za chakula cha kuku kwa kaya 3,500. Mradi huu utakamilika mwezi Septemba, 2016. VVU na UKIMWI 150. Mheshimiwa Spika, katika mwaka 2015/2016, Wizara imeendelea kupambana na UKIMWI mahali pa kazi kwa kuwahamasisha watumishi kupima afya ili kutambua hali zao. Watumishi 17 wanaoishi na VVU wameendelea kuhudumiwa kulingana na miongozo ya Serikali baada ya mtumishi mmoja kufariki dunia. Katika mwaka 2016/2017, Wizara itaendelea kuwahudumia watumishi 17 na wengine watakaojitokeza. Jinsia 151. Mheshimiwa Spika, katika mwaka 2015/2016, Wizara kupitia mradi wa EAAPP imehamasisha viongozi 10 (wanawake 4 na wanaume 6) na kutoa mafunzo ya jinsia kwa watumishi 42 (wanawake 17 na wanaume 25) wanaosimamia na kutekeleza mradi wa EAAPP. Vilevile, mwongozo wa jinsia wa kufundishia Maafisa Utafiti, Maafisa Ugani na wadau wa kilimo umeandaliwa na kupitiwa na wadau ili kuhakikisha mahitaji ya mkulima wa kike, kiume na vijana yanazingatiwa katika Sekta ya Kilimo. Vijana na Ajira 152. Mheshimiwa Spika, katika mwaka 2015/2016, Wizara imeandaa Mkakati Kabambe wa miaka mitano wa Vijana kushiriki katika kilimo ili kutatua tatizo la ajira na kuongeza usalama wa chakula nchini. Mkakati huo utatekelezwa kuanzia mwaka wa fedha wa 2016/2017 - 2020/2021 kwa kushirikiana na Sekta Binafsi pamoja na Wabia wa Maendeleo. Katika mwaka 2016/2017, Serikali imetoa maelekezo kwa kila mkoa kutenga ardhi kwa ajili ya vijana. Maeneo yote ya ardhi ambayo hayatumiki na ambayo matumizi yake yapo kinyume na kusudio la matumizi yatataifishwa na Serikali ili yapangiwe matumizi mapya ambapo ardhi kwa ajili ya vijana itapewa kipaumbele. Wizara pia kupitia RUBADA itaweka mazingira wezeshi kuwavutia vijana kushiriki kilimo katika eneo la Mkongo wilayani Rufiji. Maandalizi hayo yatahusisha kutenga ardhi, kusanifu na kupata hati miliki kwa ajili ya mashamba ya kilimo; kuandaa kati ya mashamba hayo shamba lenye ukubwa wa ekari 220 ambalo litawekewa miundombinu ya umwagiliaji kwa njia ya matone na litatumika kama shamba la mfano kutoa elimu ya kilimo-biashara kwa vijana 25 kwa kuanzia. Aidha, RUBADA imeingia makubaliano na SUA ambapo miundombinu zaidi itajengwa na elimu ya kilimo hicho itatolewa kwa vijana wengi zaidi katika eneo hilo. 4.2 MIFUGO 4.2.1 Sera, Mikakati na Programu 153. Katika mwaka 2015/2016, kwa upande wa sekta ya mifugo Wizara imeshirikiana na wadau wa sekta kutekeleza maeneo ya kipaumbele yaliyohusu sera; mikakati; sheria na kanuni zake; programu za maendeleo; uzalishaji na usindikaji wa mifugo na mazao yake; udhibiti wa magonjwa mbalimbali ya mifugo, utafiti na mafunzo. Katika mwaka 2016/2017, maeneo ya kipaumbele yatakayotekelezwa ni pamoja na: i) Kuendeleza na kuboresha miundombinu ya mifugo; malisho na nyanda za malisho; ii) Kuboresha upatikanaji wa masoko na kuongeza thamani ya mazao ya mifugo; iii) Kuongeza upatikanaji na matumizi ya pembejeo na zana za mifugo; iv) Kuongeza upatikanaji na matumizi ya wagani; v) Kuongeza matumizi ya huduma za utafiti na mafunzo; na vi) Kujenga mazingira mazuri kwa ajili ya kukuza uwekezaji wa sekta binafsi katika sekta ya mifugo. 4.2.2 Sera, Mikakati na Programu 154. Mheshimiwa Spika, katika mwaka 2015/2016, Wizara imesambaza na kutoa elimu kwa wadau kuhusu Sera ya Taifa ya Mifugo ya mwaka 2006 na Mkakati wa Taifa wa Kuendeleza Sekta ya Mifugo wa mwaka 2011. Jumla ya nakala 300 za Sera ya Taifa ya Mifugo na nakala 200 za Mkakati wa Kuendeleza Sekta ya Mifugo zimesambazwa kwa wadau. Lengo la Sera na Mkakati huo ni kuifanya sekta ya mifugo kuwa endelevu na ya kibiashara. Vilevile, nakala 100 za Fursa za Uwekezaji katika sekta ya mifugo zilichapishwa na kusambazwa kwa wadau. Aidha, nakala 200 za Programu ya Kuendeleza Sekta ya Mifugo zilichapishwa na kusambazwa kwa wadau. 155. Mheshimiwa Spika, katika mwaka 2015/2016, Wizara kwa kushirikiana na wadau imeandaa Mpango Bunifu wa Modenaizesheni ya Sekta ya Mifugo Tanzania (Tanzania Livestock Modernisation Initiatives –TLMI) wa mwaka 2015 na ulizinduliwa tarehe 20 Julai, 2015 na Dkt. Jakaya Mrisho Kikwete, Rais wa Awamu ya Nne wa Jamhuri ya Muungano wa Tanzania. Lengo kuu la mpango huu ni kuongeza usalama wa chakula na lishe, kuongeza ajira, kuchangia zaidi katika uchumi wa nchi, kuboresha maisha ya jamii na hifadhi ya mazingira. Aidha, maandalizi ya Mpango Kabambe wa Sekta ya Mifugo Tanzania (Tanzania Livestock Master Plan - TLMP) wa miaka 15 yanaendelea. Lengo la Mpango huu ni kuwaongoza wadau wa sekta ya mifugo kuhusu maeneo ya uwekezaji. 4.2.3 Sheria na Kanuni za Sekta ya Mifugo 156. Mheshimiwa Spika, katika mwaka 2015/2016, Wizara kwa kushirikiana na wadau, imeendelea kupitia sheria za sekta ya mifugo ili ziendane na Sera ya Ugatuaji wa Madaraka (D by D) na kuboresha mazingira ya kibiashara. Katika kipindi hiki mapendekezo ya kutunga Sheria mpya ya Mbari Bora za Wanyama (Animal Breeding Act) yameandaliwa na yapo katika hatua ya kujadiliwa na wadau. Aidha, Sheria ya Nyama SURA 421 imetafsiriwa kwa Lugha ya Kiswahili na kupelekwa kwa Mwanasheria Mkuu wa Serikali kwa hatua zaidi. 157. Katika mwaka 2016/2017, Wizara itakamilisha mapendekezo ya kutunga Sheria ya Mbari Bora za Mifugo za Wanyama (Animal Breeding Act). Aidha, itafanya mapitio ya Sheria na Kanuni za Mifugo kwa lengo la kuboresha huduma na biashara za mifugo na mazao yake. 4.2.4 Uzalishaji na Biashara ya Mifugo na Mazao yake Zao la Maziwa 158. Mheshimiwa Spika, katika mwaka 2015/2016, uzalishaji wa maziwa umeongezeka kwa asilimia 3.4 kutoka lita bilioni 2.06 mwaka 2014/2015 hadi lita bilioni 2.14. Usindikaji wa maziwa ni lita 167,620 unaofanyika kwenye viwanda 75 kati ya 82 vilivyopo nchini vyenye uwezo wa kusindika lita 651,000 kwa siku (Kiambatisho Na. 10). 159. Mheshimiwa Spika, katika mwaka 2015/2016, Wizara imeimarisha mashamba ya kuzalisha mitamba ya Nangaramo, Sao Hill, Ngerengere, Kitulo na Mabuki kwa kununua vitendea kazi na kukarabati miundombinu. Uzalishaji wa mitamba umeongezeka kutoka mitamba 10,731 mwaka 2014/2015 hadi 11,449 mwaka 2015/2016. Kati ya mitamba hiyo, 646 ilizalishwa kutoka mashamba ya Serikali na Kampuni ya Ranchi za Taifa (NARCO) na 10,803 kutoka sekta binafsi (Jedwali Na. 7). Jedwali Na. 7: Uzalishaji na Usambazaji wa Mitamba kutoka Mashamba ya Serikali na NARCO mwaka 2010/2011 – 2015/2016 160. Mheshimiwa Spika, katika mwaka 2016/2017, Wizara itaendelea kuimarisha mashamba ya kuzalisha mitamba kwa kununua ng’ombe wazazi 120 na kuboresha miundombinu ya maji na malisho. Aidha, sekta binafsi itahamasishwa kuongeza uzalishaji wa mitamba na kusambaza kwa wafugaji. 161. Mheshimiwa Spika, Bodi ya Maziwa Tanzania imeratibu Programu ya Unywaji Maziwa Shuleni katika shule 113 ambapo wanafunzi 65,288 walikunywa wastani wa lita 47,751 za maziwa kwa wiki. Mikoa husika ni Kilimanjaro (Wilaya ya Hai) shule 18 wanafunzi 14,788; Dar es Salaam (Kinondoni) shule 10 wanafunzi 6,500; Njombe (Halmashauri za Njombe, Njombe Mji, Wanging’ombe na Makambako) shule 65 wanafunzi 29,000 na Tanga (Manispaa) shule 30 wanafunzi 15,000. Aidha, wadau wa tasnia ya maziwa wameandaa Wiki ya Maziwa itakayofanyika Mkoani Njombe kuanzia tarehe 29 Mei hadi tarehe 1 Juni, 2016 ikiwa na kaulimbiu ya ‘Jenga tabia ya kunywa Maziwa Salama kwa Afya na Uchumi’ . Pia, Bodi ya Maziwa imeendelea kusimamia uingizaji wa maziwa kutoka nje ya nchi kwa kutoa vibali 146 yenye thamani ya shilingi 8,706,029,352. 162. Mheshimiwa Spika, katika mwaka 2015/2016, teknolojia ya uhimilishaji, imeendelea kutumika katika kuongeza ubora wa mbari za mifugo kwa kuimarisha kituo cha Taifa cha Uhimilishaji (NAIC) Usa River, Sao Hill na vituo vya uhimilishaji vya kanda vya Kibaha, Lindi, Mpanda, Uyole, Dodoma na Mwanza. Katika kipindi hiki dozi 80,000 za mbegu bora za uhimilishaji na kusambazwa kwa wafugaji na ng’ombe 221,390 walihimilishwa ikiwa ni ongezeko la asilimia 14.9 ikilinganishwa na ng’ombe 105,000 mwaka 2014/2015. Aidha, wahimilishaji 38 walipatiwa mafunzo ya muda mfupi kuhusu matumizi sahihi ya teknolojia ya uhimilishaji. 163. Katika mwaka 2016/2017, Wizara kwa kushirikiana na Taasisi ya Bill & Melinda Gates Foundation itaimarisha miundombinu ya vituo vya Taifa vya uhimilishaji vya NAIC Usa River na Sao Hill na vituo sita (6) vya uhimilishaji vya Kanda na kutoa mafunzo kwa wahimilishaji 300 ili kufikisha huduma ya uhimilishaji kwa wafugaji. Zao la Nyama 164. Mheshimiwa Spika, katika mwaka 2015/2016 uzalishaji wa nyama umeongezeka kutoka tani 597,757 (ng’ombe 319,112; mbuzi na kondoo 124,745; nguruwe 54,360; na kuku 99,540) mwaka 2014/2015 hadi tani 648,810 (ng’ombe 323,775; mbuzi na kondoo tani 129,292; nguruwe tani 91,451; na kuku tani 104,292) mwaka wa 2015/2016. Ongezeko limetokana na kuimarika kwa huduma za ugani na afya ya mifugo, mahitaji ya nyama kwenye miji mikubwa, soko la ndani na nje (Iraq, Vietnam, Hongkong, Oman na UAE) na katika migodi, maduka makubwa na hoteli za kitalii. (Jedwali Na. 8). Jedwali Na. 8: Uzalishaji wa Mazao Yatokanayo na Mifugo 2012/2013 Mpaka 2015/2016 165. Mheshimiwa Spika, katika mwaka 2015/2016 Wizara imeboresha baadhi ya miundombinu ya masoko ya mifugo kwa lengo la kukuza biashara ya mifugo katika minada ya upili na mipakani. Minada ya Pugu, Lumecha (Songea), Kizota (Dodoma), Kasesya (Sumbawanga), Kirumi (Butiama) na Nyamatala (Misungwi) imekarabatiwa ili kuwezesha kufanya biashara yenye tija. Aidha, mifugo iliyouzwa minadani imeongezeka kutoka ng’ombe 1,337,095, mbuzi 1,056,218 na kondoo 230,221 wenye thamani ya shilingi bilioni 887.703 mwaka 2014/2015 hadi ng’ombe 1,470,805, mbuzi 1,161,840 na kondoo 253,243 wenye thamani ya shilingi bilioni 976.474 mwaka 2015/2016. Pia, uuzaji wa ng’ombe nje ya nchi umepungua kutoka 2,139 wenye thamani ya shilingi bilioni 34 mwaka 2014/2015 hadi 1,971 wenye thamani ya shilingi bilioni 2.96 mwaka 2015/2016. Hata hivyo, idadi ya mbuzi waliouzwa nje ya nchi iliongezeka kutoka mbuzi 1,118 mwaka 2014/2015 hadi mbuzi 1,824 wenye thamani ya shilingi bilioni 0.274 mwaka 2015/2016. 166. Mheshimiwa Spika, Katika mwaka 2015/2016, jumla ya tani 1,338.8 za nyama ziliuzwa nje ya nchi zikiwa na thamani ya shilingi bilioni 24.02 zikijumuisha tani 145.8 ya nyama ya ng’ombe yenye thamani ya shilingi bilioni 2.62, tani 952.2 za nyama ya mbuzi yenye thamani ya shilingi bilioni 17.1 na tani 240.8 za nyama ya kondoo yenye thamani ya shilingi bilioni 4.3 na nyama ya punda tani 330.0 yenye thamani ya shilingi bilioni 1.42 ziliuzwa nchi za Vietnam, Oman na Falme za Kiarabu ikilinganishwa na tani 23.4 za nyama ya ng’ombe, mbuzi tani 1,388.9 na kondoo tani 36.7 yenye thamani ya shilingi bilioni 52.1 mwaka 2014/2015. 167. Mheshimiwa Spika, katika mwaka 2015/2016, Wizara imeendelea kuhamasisha sekta binafsi kuwekeza katika viwanda vya kusindika nyama ambapo viwanda vipya 3 vya kuchinja, kuchakata na kusindika nyama vimejengwa na kuanza kazi ambavyo ni S &Y Gourmet Company Ltd (Manispaa ya Dodoma) chenye uwezo wa kuchinja ng’ombe 200 na mbuzi/kondoo 1,000 kwa siku, Chobo Investment Ltd (Misungwi) chenye uwezo wa kuchinja ng’ombe 1,200 na mbuzi/kondoo 972 kwa siku na kiwanda cha Alpha Choice Ltd (Magu) chenye uwezo wa kuchinja ng’ombe 50 kwa siku. 168. Mheshimiwa Spika, machinjio ya Kampuni ya Nyama Tanzania (Tanzania Meat Company -TMC Ltd) ya Dodoma imeingia ubia na Kampuni ya Al-Kaffir Ltd ya Oman na hivyo imeongeza uwezo wake wa kuchinja, kuchakata na kusindika nyama kutoka ng’ombe 200, mbuzi na kondoo 200 kwa siku hadi ng’ombe 300 na mbuzi/kondoo 6,000 kwa siku. Kutokana na uwekezaji huu, machinjio/viwanda vya kusindika nyama vimeongezeka kutoka 16 mwaka 2014/2015 hadi 25 mwaka 2015/2016 (Kiambatisho Na. 11). 169. Mheshimiwa Spika, katika mwaka 2015/2016 sekta binafsi ilinenepesha ng’ombe 221,390 ikilinganishwa na ng’ombe 213,000 mwaka 2014/2015. Aidha, Wizara kwa kushirikiana na Kiwanda cha nyama cha Chobo Investment Ltd imetoa mafunzo ya unenepeshaji wa mifugo kwa vikundi 48 vya wafugaji vyenye wanachama 1,200 wakiwemo vijana kutoka mikoa ya Mwanza, Geita, Simiyu, Shinyanga na Kagera. Lengo la mafunzo hayo ni kuwajengea uwezo vikundi hivyo ili viweze kufanya biashara na kampuni hiyo (contract farming). 170. Mheshimiwa Spika, katika mwaka 2016/2017, Wizara itatoa elimu kwa wafugaji na wafanyabiashara ya mifugo kuwekeza katika ufugaji bora. Pia, Wizara itahamasisha wadau kuwekeza katika ujenzi wa viwanda na biashara ya mifugo na mazao yake ili kupanua soko la mazao ya mifugo ndani na nje ya nchi. Aidha, Wizara itaanza kutekeleza Mpango Bunifu wa Modenaizesheni ya Sekta ya Mifugo ikiwemo zao la nyama ya ng’ombe wa asili litaboreshwa na kuwa na nembo maalum ya jina la kibiashara la kitanzania. 4.2.5 Uzalishaji wa Nyama katika Kampuni ya Ranchi za Taifa (NARCO) 171. Mheshimiwa Spika, Kampuni ya Ranchi za Taifa (NARCO) inayomiliki ranchi kumi (10) za mfano za West Kilimanjaro, Ruvu, Mzeri, Mkata, Missenyi, Mabale, Kikulula, Kongwa, Kalambo na Kagoma ina eneo la hekta 230,384, zenye uwezo wa kuweka ng’ombe kati ya 80,000 na 90,000. Kwa sasa ranchi zote zina jumla ya ng’ombe 13,423, Kondoo na Mbuzi 3,060, Punda 4 na Farasi 33. Katika mwaka 2015/2016 NARCO imezalisha ndama 3,019 kutokana na ng’ombe wazazi 4,488, imenunua na kunenepesha ng’ombe 1,281 kutoka kwa wafugaji na kuuza ng’ombe 5,623 wenye thamani ya shilingi bilioni 3.0. Pia, ng’ombe wazazi 1,655 wamenunuliwa na vituo vya kuuza nyama vya Kibaigwa (Dodoma) na Mombo (Tanga) vimefunguliwa. 172. Mheshimiwa Spika, katika mwaka 2016/2017, NARCO itazalisha jumla ya ndama 3,609 kutokana na ng’ombe wazazi 4,812, kuendelea na ujenzi wa machinjio ya kisasa ya Ruvu na kununua ng’ombe wazazi 2,000 kwa lengo la kuongeza idadi ya ng’ombe katika ranchi zake. Aidha, Kampuni itaendelea kutafuta mitaji mipya na wawekezaji kwa ubia katika ranchi zake. Uzalishaji wa Kuku 173. Mheshimiwa Spika, katika mwaka 2015/2016, uzalishaji wa vifaranga vya kuku wa nyama na mayai umeongezeka kutoka vifaranga milioni 63.6 mwaka 2014/2015 hadi vifaranga milioni 68.28. Ongezeko hili pamoja na kuanza uzalishaji wa vifaranga kwenye shamba la Silverlands lililopo mkoani Iringa lenye uwezo wa kuzalisha vifaranga 90,000 kwa wiki. Aidha, vifaranga 3,200 viliuzwa nchini Comoro kutoka mashamba ya kuzalisha vifaranga hapa nchini. Pia, jumla ya mayai ya kutotolesha vifaranga 1,290,000 yaliingizwa nchini kutoka nchini Malawi na vifaranga 459,411 viliingizwa nchini kutoka nchi za Uholanzi, Ufaransa, Mauritius na Uingereza kwa ajili ya kutotolesha vifaranga vya kuku wazazi. Vilevile, uzalishaji wa mayai umeongezeka kutoka bilioni 4.15 mwaka 2014/2015 hadi mayai bilioni 4.35 mwaka 2015/2016. Katika mwaka 2016/2017, Wizara kwa kushirikiana na sekta binafsi itatekeleza programu ya kuendeleza kuku wa asili na wa kisasa katika Mikoa mbalimbali hapa nchini. Uzalishaji wa Nguruwe 174. Mheshimiwa Spika, katika mwaka 2015/2016, Wizara kwa kushirikiana na Mamlaka za Serikali za Mitaa imeendelea kuhamasisha sekta binafsi kuwekeza katika ufugaji, usindikaji na biashara ya nguruwe hai. Uzalishaji na biashara ya nyama ya nguruwe umeongezeka kutoka tani 79,180 mwaka 2014/2015 hadi kufikia tani 79,200 mwaka 2015/2016. Vilevile, kiwanda cha Chobo Investment (Mwanza) chenye uwezo wa kuchinja na kusindika nguruwe 20 kwa siku kimejengwa na kufanya viwanda vinavyochakata nguruwe nchini kufikia viwili (2). Aidha, jumla ya nguruwe 257 wa aina ya Large White, Durock, Sussex Saddleback na Yorkshire wamezalishwa kutoka katika shamba la Wizara la Ngerengere na sekta binafsi na kusambazwa kwa wafugaji ili kuboresha aina za nguruwe nchini. 175. Mheshimiwa Spika, katika mwaka 2016/2017 Wizara itaendelea kushirikiana na Mamlaka za Serikali za Mitaa kuhamasisha uwekezaji katika uzalishaji, usindikaji na biashara ya nguruwe. Pia, itaendelea kuimarisha shamba la Ngerengere na kuhimiza sekta binafsi kuzalisha na kusambaza mbegu bora za nguruwe kwa wafugaji ili kuongeza uzalishaji wa nguruwe na nyama. 176. Mheshimiwa Spika, katika mwaka 2015/2016, Wizara iliimarisha uzalishaji wa nguruwe nchini kwa kuendeleza shamba la mifugo la Ngerengere. Aidha, uzalishaji wa nyama ya nguruwe umeongezeka kutoka tani 54,360 mwaka 2014/2015 hadi tani 91,451. Katika mwaka 2016/2017, Wizara itaimarisha shamba la mifugo la Ngerengere kwa kuliongezea nguruwe bora wazazi ili liweze kuzalisha na kusambaza mbegu bora za nguruwe kwa wafugaji. Pia, Wizara itaendelea kushirikiana na Mamlaka za Serikali za Mitaa kuhamasisha sekta binafsi kuwekeza katika uzalishaji wa nguruwe. Zao la Ngozi 177. Mheshimiwa Spika, katika mwaka 2015/2016, ngozi hafi vipande 187,000 vya ngozi ya ng’ombe vyenye thamani ya shilingi bilioni 2.4 na vipande 124,000 vya ngozi za mbuzi/kondoo vyenye thamani ya shilingi milioni 121.5 vimeuzwa nje ya nchi. Aidha, ngozi zilizosindikwa zimeongezeka kutoka vipande vya ngozi za ng’ombe 1,388,139 vyenye thamani ya shilingi bilioni 39.7 mwaka 2014/2015 hadi vipande 1,575,139 vyenye thamani ya shilingi bilioni 45.0 mwaka 2015/16. Pia, vipande vya ngozi za mbuzi/kondoo 1,124,000 vyenye thamani ya shilingi bilioni 7.5 zimesindikwa katika kipindi cha mwaka 2015/2016. Ongezeko hili limetokana na uwekezaji katika viwanda vya kusindika ngozi kwa kununua na kufunga mitambo ya kuzalishia bidhaa za ngozi katika viwanda vya Ace Leather Ltd (Morogoro), Moshi Leather Industries, HimoTannery and Planters Ltd (Kilimanjaro), Sak International (Arusha) na Bora Shoe Company (Dar es Salaam). 178. Mheshimiwa Spika, Wizara imeendelea kusimamia na kutekeleza Mkakati wa Kufufua na Kuendeleza Sekta na Viwanda vya Ngozi Nchini kwa kushirikiana na Ofisi ya Rais – TAMISEMI, Wizara za Viwanda, Biashara na Uwekezaji, Elimu na Mafunzo ya Ufundi (DIT – Mwanza), Mamlaka za Serikali za Mitaa 75 na Chama cha Wadau wa Ngozi kupitia Mfuko wa Maendeleo ya Mifugo. Katika mwaka 2015/2016 wataalam 17 wa ngozi kutoka mikoa ya Arusha, Geita, Iringa, Kagera, Kilimanjaro, Mara, Mbeya, Mwanza, Njombe na Simiyu wamepatiwa mafunzo kuhusu Sheria, Kanuni na Mkakati wa kuendeleza zao la ngozi. Pia, Mkakati wa Kuendeleza Sekta ya Ngozi umeandaliwa wenye lengo la kuboresha uzalishaji wa ngozi na bidhaa zake. Mkakati huu utatekelezwa kuanzia mwaka 2016/2017 hadi 2020/2021. 179. Mheshimiwa Spika, katika mwaka 2016/2017, Wizara itawezesha mafunzo kwa wataalam wa mifugo katika Mamlaka ya Serikali za Mitaa 75 kuhusu uendelezaji wa zao la ngozi nchini; itaratibu, kufuatilia na kutathimini utekelezaji wa Mkakati wa Kufufua na Kuendeleza Sekta na Viwanda vya Ngozi. Aidha, itatekeleza mfumo wa ufuatiliaji wa uzalishaji na biashara ya ngozi kutoka machinjioni hadi viwandani ili kuzuia utoroshwaji wa ngozi nje ya nchi. 4.2.6 Matumizi ya Rasilimali za Ardhi, Maji na Malisho kwa Mifugo 180. Mheshimiwa Spika, katika mwaka 2015/2016, Wizara kwa kushirikiana na Mamlaka za Serikali za Mitaa na Tume ya Taifa ya Matumizi ya Ardhi imetenga hekta 64,070.18 za maeneo ya ufugaji kwenye vijiji 24 katika Wilaya 6 za mikoa 5 na kufanya jumla ya eneo lililotengwa hadi sasa kufikia hekta milioni 2.02 katika vijiji 648 (Kiambatisho Na. 12). Vilevile, Wizara kwa kushirikiana na mkoa wa Katavi imeandaa eneo maalum kwa ajili ya ufugaji ambapo hekta 30,000 zimetengwa na taratibu za kulitangaza kwenye gazeti la Serikali zinaendelea. 181. Mheshimiwa Spika, katika mwaka 2015/2016, uzalishaji wa mbegu bora za malisho uliendelezwa katika mashamba ya Vikuge (Pwani), Langwira (Mbeya), Sao Hill (Iringa), Mabuki (Mwanza), LRC Tanga (Tanga), Kizota na PRC Kongwa (Dodoma). Jumla tani 49.96 za mbegu bora za malisho zenye thamani ya shilingi milioni 749.4 na marobota ya hei 544,650 yenye thamani ya shilingi bilioni 1.36 yamezalishwa kutoka mashamba hayo (Kiambatisho Na. 13a na 13b). Aidha, mashamba hayo yamepimwa na taratibu za kupata hati milki zinaendelea. 182. Mheshimiwa Spika, katika mwaka 2016/2017 Wizara itashirikiana na Ofisi ya Rais, Tawala za Mikoa na Serikali za Mitaa (TAMISEMI) na Tume ya Taifa ya Mipango ya Matumizi Bora ya Ardhi kuandaa mipango ya matumizi ya ardhi ili kuweza kutenga maeneo makubwa ya malisho kikanda (Zooning) kwa kupima na kuyalinda kisheria kwenye mikoa 12 yenye wafugaji wengi. Aidha, Serikali itatambua, kutenga na kutangaza kwenye gazeti la Serikali maeneo ya nyanda za malisho kwenye vijiji 50 vya Wilaya za Kilosa, Ngorongoro, Mvomero, Mpanda, Kaliua, Kilombero, Iramba, Kiteto, Igunga, Lindi na Kilindi. Pia, Wizara itaimarisha uzalishaji wa mbegu bora za malisho kwenye mashamba saba (7) kwa kuboresha miundombinu na kuhamasisha sekta binafsi kuwekeza katika uzalishaji wa malisho na mbegu bora. 183. Mheshimiwa Spika, katika mwaka 2015/2016, Wizara imekamilisha ujenzi wa mabwawa mawili (2) ya Masusu (Ngorongoro) na Olyapasei (Kiteto). Pia, ujenzi wa mabwawa ya Kwamaligwa (Kilindi) na Mbangala (Chunya) unaendelea. Katika mwaka 2016/2017, Wizara itawezesha uchimbaji wa malambo 5 katika Wilaya za Lindi, Hanang, Ngorongoro, Kilosa na Rufiji. 4.2.7 Utatuzi wa Migogoro ya Wafugaji, Wakulima na Watumiaji Wengine wa Ardhi 184. Mheshimiwa Spika, katika mwaka 2015/2016, Wizara kwa kushirikiana na Wizara ya Ardhi, Nyumba na Maendeleo ya Makazi, uongozi wa mkoa wa Morogoro na Halmashauri za Kilosa na Mvomero zimechukua hatua mbalimbali za kutatua migogoro kati ya wakulima na wafugaji wa vijiji vya Mabwegere wilaya ya Kilosa na vile vinavyozunguka Bonde la mto Mgongola ikiwemo kijiji cha Kambala wilaya ya Mvomero. Hatua hizo ni pamoja na kupima na kuhakiki upya mipaka ya vijiji. Kutokana na uhakiki huo, Wizara ya Ardhi, Nyumba na Maendeleo ya Makazi imefuta ramani ya zamani ya kijiji cha Kambala na kuweka mipaka mipya. Kazi ya kuandaa mipango ya matumizi bora ya ardhi inaendelea katika wilaya ya Mvomero. Kutokana na hatua hizi ni matarajio yetu kuwa migogoro sugu katika wilaya hizi itakwisha. Katika mwaka 2016/2017, mikakati kama hiyo itaendelea kutekelezwa maeneo mengine yenye migogoro. 4.2.8 Usindikaji wa Vyakula vya Mifugo 185. Mheshimiwa Spika, uzalishaji wa vyakula vya mifugo unaofanywa na sekta binafsi umeongezeka kutoka tani 1,200,000 mwaka 2014/2015 hadi tani 1,500,000 mwaka 2015/2016. Pia, wazalishaji na wasambazaji wa vyakula vya mifugo 11 kutoka Halmashauri za Iringa, Kinondoni, Ilala na Temeke wamekamilisha taratibu za usajili. Katika mwaka 2016/2017 Wizara itaendelea na usajili wa wazalishaji na wasambazaji wa vyakula vya mifugo. 4.2.9 Udhibiti wa Magonjwa ya Mifugo Maeneo Huru ya Magonjwa ya Mifugo 186. Mheshimiwa Spika, katika mwaka 2015/2016, Wizara kwa kushirikiana na Kampuni ya Ranchi za Taifa (NARCO) na wamiliki wa viwanda vya nyama imeainisha maeneo yenye kanda zinzofaa kuwa huru na magonjwa ya mifugo (disease free zone) katika ranchi za Ruvu, Kongwa, Kalambo na ranchi za mkoa wa Kagera. Kutokana na gharama kubwa za kuanzishwa maeneo hayo Wizara iliomba shilingi bilioni 2 kutoka Sekretarieti ya Shirika la Biashara Duniani (WTO). Katika mwaka 2016/2017, Wizara itashirikiana na WTO na wadau wengine kutathimini na kubaini njia ya kuendeleza maeneo hayo. Magonjwa ya Mlipuko 187. Mheshimiwa Spika, katika mwaka 2015/2016, Wizara kupitia Mamlaka za Serikali za Mitaa imeendelea kutoa elimu kwa wafugaji kuhusu kudhibiti magonjwa ya mlipuko ya Homa ya Mapafu ya Ng’ombe, Homa ya Bonde la Ufa, Mapele Ngozi, Homa ya Nguruwe na Sotoka ya Mbuzi na Kondoo. Aidha, kutokana na kuwepo kwa mafuriko ya mvua zilizonyesha katika mikoa mbalimbali Wizara imeziarifu Mamlaka za Serikali za Mitaa katika mikoa yote kuchukua tahadhari dhidi ya uwezekano wa kutokea mlipuko wa ugonjwa wa Homa ya Bonde la Ufa. 188. Mheshimiwa Spika, katika mwaka 2016/2017, Wizara itahamasisha Halmashauri na sekta binafsi, kununua na kutoa chanjo dhidi ya magonjwa ya mlipuko ili kuwafikia wafugaji walio wengi. Aidha, elimu kuhusu umuhimu wa magonjwa haya katika biashara ya mifugo na mazao yake ikiwemo kuchukua hatua za tahadhari itaendelea kutolewa kwa wadau. 4.2.10 Magonjwa yaenezwayo na Kupe na Mbung’o Udhibiti wa Kupe na Magonjwa wayaenezayo 189. Mheshimiwa Spika, katika mwaka 2015/2016 Wizara kwa kushirikiana na sekta binafsi imechanja jumla ya ng’ombe 65,215 dhidi ya Ugonjwa wa Ndigana Kali katika mikoa ya Arusha, Dar es Salaam, Kagera, Kigoma, Kilimanjaro, Manyara, Morogoro, Mbeya, Pwani na Tanga. Katika mwaka 2016/2017, Wizara itanunua na kusambaza dawa za ruzuku za kuogesha mifugo lita 50,000 zenye viini vya pareto na amitraz. Aidha, tathmini ya ufanisi wa mpango wa ruzuku ya dawa za kuogesha mifugo itafanyika kwa ufadhili wa The Platform for Agriculture Policy Analysis and Coordination (PAPAC). Udhibiti wa Mbung’o na Nagana 190. Mheshimiwa Spika, katika mwaka 2015/2016 elimu ya udhibiti wa Mbung’o na Nagana ilitolewa kwa wafugaji 5,243 na wataalam 245 wa mikoa ya Dodoma, Kigoma, Lindi, Rukwa (Sumbawanga) na Tanga (Handeni). Katika mwaka 2016/2017, Wizara itaendelea na uhamasishaji na ufuatiliaji wa kudhibiti Mbung’o, Nagana na Malale katika maeneo yenye mbung’o. 4.2.11 Magonjwa ya Mifugo yanayoambukiza Binadamu Kichaa cha Mbwa 191. Mheshimiwa Spika, katika mwaka 2015/2016, Wizara kupitia Mradi wa Kutokomeza Kichaa cha Mbwa unaotekelezwa katika mikoa ya Dar es Salaam, Morogoro, Pwani, Lindi na Mtwara ilichanja mbwa 16,625 na paka 8,630. Aidha, wadau katika Halmashauri mbalimbali walihamasishwa kudhibiti ugonjwa huo ambapo jumla ya mbwa 170,251 na paka 8,353 walichanjwa. Katika mwaka 2016/2017, Wizara kwa kushirikiana na wadau itaendelea kudhibiti Ugonjwa wa Kichaa cha Mbwa kwa kununua na kusambaza chanjo dozi 100,000 katika mikoa mbalimbali. Ugonjwa wa Ebola 192. Mheshimiwa Spika, utafiti wa awali uliofanywa na taasisi mbalimbali za kisayansi unaonesha kuwa mbuzi na nguruwe ni miongoni mwa wanyama ambao ni vyanzo vya ugonjwa wa Ebola kwa binadamu, hivyo uelewa wa jinsi ugonjwa huu unavyosambaa kutoka kwa mifugo na wanyamapori kwenda kwa binadamu ni muhimu katika kuchukua tahadhari. Katika mwaka 2016/2017 Wizara itashirikiana na FAO kuchunguza uwepo wa virusi vya Ebola viitwavyo Filoviridae katika mbuzi na nguruwe kwenye maeneo yanayopakana (interface areas) na mbuga za wanyama. Ukaguzi wa Mifugo na Mazao yake 193. Mheshimiwa Spika, katika mwaka 2015/2016, Wizara kwa kushirikiana na Mamlaka za Serikali za Mitaa ilikagua ng’ombe 436,531, mbuzi 300,885, kondoo 87,408, kuku 2,754,265 na nguruwe 45,689 kwa ajili ya soko la ndani ya nchi na ng’ombe 1,471, mbuzi 1,624 na vifaranga 3,200 kwa ajili ya soko la nje katika nchi za Comoro, Malawi na Msumbiji. Aidha, kaguzi mbalimbali zimefanyika katika machinjio ya Kuku Poa, Chobo Investment, Alpha Choice, Grumeti Singita na Nyakato katika Kanda ya Ziwa, machinjio ya Punda ya Fang Hua (Shinyanga) na vitotoleshi (hatcheries) 10 katika mikoa ya Dar es Salaam na Pwani. Vilevile, wakaguzi 16 walipatiwa mafunzo kuhusu ukaguzi katika mashamba ya kuku wazazi. 194. Mheshimiwa Spika, katika mwaka 2016/2017, Wizara itaendelea kufanya ukaguzi wa mifugo na mazao yake na miundombinu ya machinjio na viwanda vya kusindika mazao ya mifugo. Aidha, Wizara itaimarisha Kituo cha Karantini ya Mifugo cha Kwala (Kibaha) cha uchunguzi wa mifugo inayouzwa nje ya nchi. 4.2.12 Utambuzi, Usajili na Ufuatiliaji wa Mifugo 195. Mheshimiwa Spika, katika mwaka 2015/2016, Wizara kwa kushirikiana na Halmashauri ya Muleba, Kibaha, Morogoro na Misenyi imetambua ng’ombe 11,130 kwa njia ya chapa. Aidha, mafunzo kuhusu utambuzi na ufuatiliaji wa mifugo kwa Maafisa Ugani wa Mifugo 12 kutoka Mikoa ya Tanga, Mbeya na Pwani yalitolewa. Pia, mwongozo wa uchangiaji katika kutekeleza Sheria ya Utambuzi na Ufuatiliaji umetolewa katika Halmashauri ya Wilaya ya Bagamoyo, ambayo iko katika maeneo ya majaribio. Aidha, Wizara kwa kushirikiana na wataalamu elekezi wa Mfumo wa Utambuzi na Ufuatiliaji Mifugo (Tanzania National Livestock Identification Traceability System - TANLITS) kutoka FAO na wadau imeandaa andiko la Mradi wa Kuendeleza Utambuzi na Ufuatiliaji Mifugo. 196. Mheshimiwa Spika, katika mwaka 2016/2017, Wizara itaendelea kuratibu utekelezaji wa Mfumo wa Utambuzi na Ufuatiliaji Mifugo kwa njia ya hereni kwa ng’ombe wa maziwa na nyama 10,000 katika Halmashauri 13. Aidha, wafugaji 2,750 kutoka mikoa ya Arusha, Kagera, Kilimanjaro, Tanga, Pwani, Iringa, Njombe, Mbeya na Rukwa watatambuliwa na kuingizwa kwenye kanzidata ya TANLITS. Pia, utambuzi kwa kutumia chapa na usajili wa wafugaji utaendelea kusisitizwa ili utekelezwe na Mamlaka zote za Serikali za Mitaa. 4.2.13 Utafiti, Mafunzo na Ugani wa Mifugo Utafiti 197. Mheshimiwa Spika, katika mwaka 2015/2016, Wizara imeimarisha utafiti wa mifugo ambapo tafiti 170 zimebainishwa na kuingizwa katika mfumo wa Kanzidata (Database) ujulikanao kama Tanzania Agricultural Investment Mapping (TAN-AIM) wenye tovuti ya Aidha, Agenda ya Kitaifa ya Utafiti wa Mifugo imeandaliwa na nakala 500 zimechapishwa na kusambazwa kwa wadau. Vilevile, Wizara inakarabati kituo cha Maarifa ya Mifugo cha Lugoba (Bagamoyo) ili kiweze kutoa elimu kwa wafugaji 11,600. 198. Mheshimiwa Spika, Taasisi ya Utafiti wa Mifugo Tanzania (TALIRI), imeendelea kuimarishwa na imefanya tafiti za mifugo kupitia vituo vyake vya kanda vya Mpwapwa (Dodoma), Mabuki (Mwanza), Kongwa (Dodoma), Tanga, Naliendele (Mtwara), Uyole (Mbeya), na West Kilimanjaro. Katika mwaka 2015/2016 TALIRI imeendelea kutunza na kuhifadhi kosaafu za mifugo ikiwemo mbari 10 za ng’ombe, sita (6) za mbuzi na tatu (3) za kondoo na kuku kila moja kwa lengo la kutathmini uzalishaji na ukuaji. Aidha, programu ya miaka 12 ya uzalishaji wa ng’ombe yenye lengo la kuongeza uzalishaji wa maziwa kutoka lita 2,500 hadi lita 2,800 katika siku 305 za kukamua inatekelezwa katika kituo cha Mpwapwa kwa kuchanganya ng’ombe aina ya Mpwapwa na Danish Red. Hadi sasa, ng’ombe 58 chotara wa Mpwapwa na Danish Red wanaendelea kutunzwa. Vilevile, aina 15 za kuku wa asili zimehifadhiwa katika vituo vya Mpwapwa, Naliendele, Tanga na Uyole. Kosaafu zinazofanyiwa tathmini ni pamoja na Kuchi, Horasi, Sasamala, Kawaida, Mtewa, Kishingo, Bukini, Kisunzu, Kuza, Sukuma, Msumbiji, Katewa, Njachama, Yangeyange na Mandendenga. Matokeo ya awali yanaonyesha kuwa wastani wa uzito wa vifaranga baada ya kutotolewa ulikuwa ni gramu 36.2 kwa kuku aina ya Kuchi, 34.26 Horasi, 31.99 Kishingo na 29.02 Sasamala. 199. Mheshimiwa Spika, TALIRI imeendelea kushirikiana na Taasisi za kimataifa za utafiti wa mifugo kama vile ASARECA, ILRI, CCARDESA, IFS, DANIDA, ICM. Katika jitihada hizo TALIRI imepata fedha za kutoka Taasisi ya Bill & Melinda Gates Foundation kutekeleza Mradi wa Kuendeleza Ufugaji Bora wa Kuku wa “African Chicken Genetic Gains” wenye lengo la kuboresha kosaafu na kupunguza umaskini na unahusisha jumla ya wafugaji 2,400 katika mikoa ya Lindi, Mtwara, Tanga, Morogoro, Njombe, Mbeya, Simiyu, Dodoma na Singida. Pia, kupitia taasisi hii TALIRI inatekeleza mradi wa kuboresha kosaafu za ng’ombe wa maziwa (Dairy Genetic Gain Improvement) katika mikoa ya Arusha na Dodoma. Vilevile, kupitia CCARDESA TALIRI inatekeleza mradi wa kuendeleza kuku wa asili katika mikoa ya Lindi na Mtwara. 200. Mheshimiwa Spika, TALIRI kwa kushirikiana na Chuo Kikuu cha Sokoine cha Kilimo inaendelea kufanya utafiti wa namna ya kuangamiza gugu la malisho (Siam Weed na Mrasha (Prosopis juliflora) katika wilaya za Serengeti, Same, Mwanga na Rombo. Lengo la utafiti huu ni kutathmini mtawanyiko na athari za mimea hii ambayo inasadikiwa kuwa na sumu inayoharibu uoto mwingine kama nyasi na malisho ya mifugo. Utekelezaji wa mradi huu unalenga kubainisha aina za sumu, lishe ya magugu, namna inavyosambaa, mbinu za kudhibiti usambaaji wake na matumizi mbadala ya mimea hii. 201. Mheshimiwa Spika Katika mwaka 2016/2017, Wizara itaendelea kuiwezesha TALIRI kuibua, kutathmini na kuendeleza kosaafu bora za mifugo ili kuongeza tija katika uzalishaji wa maziwa, nyama, mayai na mazao mengine ya mifugo pamoja na kuendeleza uzalishaji wa malisho na mbegu bora za malisho. Aidha, TALIRI itahifadhi na kuendeleza vinasaba vya malisho na kosaafu bora za asili za mifugo, itaimarisha na kuboresha miundombinu ya utafiti ikiwemo maabara na mashamba ya mifugo na malisho. Pia, mifumo ya kupanga, kusimamia na kuratibu kazi za utafiti na uzalishaji wa mifugo katika vituo saba vya Taasisi pamoja na Makao Makuu ya TALIRI itaimarishwa kwa kupatiwa raslimali fedha, raslimali watu na vitendea kazi muhimu. Mafunzo ya Mifugo 202. Mheshimiwa Spika, katika mwaka 2015/2016, Wizara kupitia Wakala wa Vyuo vya Mafunzo ya Mifugo (Livestock Training Agency – LITA) imeongeza udahili wa wanachuo kutoka 2,451 mwaka 2014/2015 hadi 2,500, kati ya hao 1,034 ni wa Stashahada na 1,466 ni wa Astashahada. Wanachuo 1,471 (Stashahada 834 na Astashahada 637) watahitimu mafunzo yao mwezi Juni, 2016. Vilevile, watumishi 30 wanaendelea na mafunzo, shahada za Uzamivu watatu (3), Uzamili wanne (4) na shahada ya Kwanza 15 na mafunzo ya muda mfupi wanane (8). 203. Mheshimiwa Spika, katika mwaka 2015/2016 Wizara kupitia LITA imekarabati miundombinu ya vyuo vya mafunzo na kununua vitendea kazi, ambapo madawati 400 yamenunuliwa kwa ajili ya vyuo vya Morogoro, Temeke, Kikulula na Mabuki. Aidha, ukarabati wa maabara nne (4) za Parasaitolojia katika vyuo vya Temeke, Buhuri, Mabuki na Kikulula ulifanyika. Vilevile, ukarabati wa maabara ya Kompyuta kwenye chuo cha Madaba na banda la mbuzi katika chuo cha Mpwapwa umefanyika. 204. Mheshimiwa Spika, katika mwaka 2016/2017, Wizara itaiwezesha LITA na kuhamasisha sekta binafsi kuongeza udahili kufikia lengo la wanafunzi 5,000 kwa mwaka. Aidha, LITA itajenga na kukarabati madarasa, maabara, mabweni na miundombinu mingine katika vyuo vya Madaba, Kikulula, Morogoro na Mabuki. Vilevile, Wakala itatoa mafunzo ya ufundishaji kwa Wakufunzi wapya 16 na ujasiriamali kwa vijana ili waweze kufuga kibiashara na hivyo kujiajiri na kuajiri wengine. Pia, LITA itatoa mafunzo kwa wafugaji 1,500 kuhusu ufugaji bora na wenye tija. Huduma za Ugani wa Mifugo 205. Mheshimiwa Spika, Serikali imeongeza idadi ya wagani wa mifugo kutoka 8,541 mwaka 2014/2015 hadi 8,600 mwaka 2015/2016 kati ya 17,325 wanaohitajika, hii ikiwa ni pungufu ya wagani 8,725. Pia, elimu ya ufugaji wa kisasa ilitolewa kwa wafugaji 997 kupitia mashamba darasa. Aidha, Wizara imechapisha nakala 1,000 za vijitabu vya Uzalishaji wa Malisho kwa lengo la kutoa elimu kwa wafugaji. Pia, Wizara ilirusha hewani vipindi 26 vya redio na Sita (6) vya luninga kuhusu tekinolojia za uhimilishaji, uzalishaji wa nyama bora, na udhibiti wa magonjwa ya mifugo. 206. Mheshimiwa Spika, katika mwaka 2016/2017, Wizara itaandaa na kurusha hewani vipindi 52 vya radio na 12 vya luninga juu ya ufugaji bora wa mifugo na kutoa teknolojia sahihi za uzalishaji wa mifugo. Vilevile, maafisa (2) watashiriki katika maadhimisho ya kitaifa na kimataifa ikiwemo Maadhimisho ya Nane Nane na Siku ya Chakula Duniani. Huduma za Maabara za Mifugo 207. Mheshimiwa Spika, katika mwaka 2015/2016, Wizara kupitia Wakala wa Maabara ya Veterinari Tanzania (Tanzania Veterinary Laboratory Agency - TVLA) imechunguza sampuli 10,407 ya magonjwa ya mifugo ya Ndigana Kali, Ndigana Baridi, Ugonjwa wa Kutupa Mimba kwa Ng’ombe, Kimeta, Minyoo, Homa ya Mapafu ya Mbuzi, Kichaa cha Mbwa, Mdondo, Gumboro na Homa ya Nguruwe. Aidha, Wakala umehakiki ubora wa vyakula vya mifugo vinavyozalishwa na kutumiwa na wafugaji hapa nchini ambapo sampuli 1,109 za vyakula vya mifugo zilihakikiwa na asilimia 10 ya sampuli hizo zilibainika kuwa na upungufu wa protini, nguvu, wanga na unyevu mwingi. Kutokana na matokeo hayo wafugaji walipewa ushauri wa namna ya kudhibiti magonjwa hayo na kuboresha vyakula. Pia, TVLA kupitia Taasisi ya uzalishaji wa chanjo iliyopo Kibaha imezalisha na kusambaza chanjo dozi 30,396,100 za ugonjwa wa mdondo, 304,300 za ugonjwa wa Kimeta na 136,800 za ugonjwa wa chambavu. Vilevile, chanjo ya kukinga ugonjwa wa Kutupa Mimba kwa Ng’ombe na chanjo inayokinga kwa pamoja magonjwa ya Kimeta na Chambavu ziko katika hatua ya majaribio. 208. Mheshimiwa Spika, TVLA kupitia vituo vyake vya utafiti vya Tanga na Kigoma vya teknolojia za kuangamiza mbun’go wanaoeneza magonjwa ya Nagana na Malale imeendelea kuhifadhi mbung’o 18,459 kwa ajili ya utafiti. Utafiti wa kuchunguza uwezo wa fangasi na sumu iliyowekwa kwenye mitego ya kuua mbung’o unaendelea katika maeneo ya Buganza na Makao (Serengeti) ambapo matokeo ya awali yanaonyesha msongamano wa mbung’o umepungua kutoka 1.287 hadi 0.251 kwa mbung’o kwa mtego kwa siku. 209. Mheshimiwa Spika, katika mwaka 2016/2017, miundombinu ya TVLA itaimarishwa ili kuongeza ufanisi katika uchunguzi na utambuzi wa magonjwa ya mifugo. Aidha, TVLA itazalisha na kusambaza chanjo dozi milioni 100 za Mdondo, 500,000 za Kimeta na 500,000 za Chambavu. Pia, itaanza majaribio ya kutengeneza chanjo dhidi ya magonjwa ya Homa ya Mapafu ya Ng’ombe na Mbuzi, na Ugonjwa wa Miguu na Midomo. Vilevile, itaendelea kufanya uhakiki wa vyakula vya mifugo vinavyozalishwa na kutoa ushauri stahiki kwa wazalishaji na wafugaji; na tafiti zinazolenga kuthibiti mbung’o wanaoeneza ugonjwa wa Nagana kwa mifugo na Homa ya Malale kwa binadamu. 4.2.14 Usimamizi wa Ubora wa Mazao, Taaluma na Huduma za Mifugo Tasnia ya Nyama 210. Mheshimiwa Spika, katika mwaka 2015/2016, Wizara imeendelea kuimarisha Bodi ya Nyama Tanzania (Tanzania Meat Board) kwa kuipatia vitendea kazi na kuajiri watumishi watatu (3). Aidha, Bodi imehamasisha na kusajili wadau 240 katika mikoa ya Arusha, Dar es Salaam, Dodoma, Shinyanga, Iringa na Mwanza. Pia, wadau 244 wameelimishwa kuhusu umuhimu wa uwekezaji kwenye miundombinu ya machinjio na bucha. Vilevile, jumla ya bucha 134 zimeboreshwa kwa kuweka miundombinu na kutumia vifaa vya kisasa zikiwemo mashine za kukatia nyama, majokofu na mizani za dijitali. 211. Mheshimiwa Spika, katika mwaka 2015/2016, Bodi imeandaa mwongozo wa “Taratibu na Viwango vya Usafi na Uendeshaji wa Machinjio, Bucha na Viwanda vya Kusindika Nyama’’ pamoja na kijitabu kuhusu “Vigezo vya Ubora wa Bucha” kwa ajili ya usajili na ukaguzi. Aidha, Bodi imetoa mafunzo kuhusu ukaguzi, usajili, upangaji wa madaraja ya mifugo na chune (carcass) na usimamizi wa biashara ya mifugo, nyama na bidhaa zake ndani na nje ya nchi kwa watumishi 49 wa Mamlaka za Serikali za Mitaa 13 katika Mikoa ya Dar es Salaam, Dodoma, Shinyanga, Mwanza na Mara. Pia, Bodi imefanya ukaguzi wa wadau 320 wa Tasnia ya Nyama katika Mikoa ya Dar es Salaam, Dodoma, Shinyanga, Mwanza na Mara. 212. Mheshimiwa Spika, Bodi kupitia vipindi 18 vya redio imetoa elimu kwa umma kuhusu uendeshaji wa bucha na machinjio. Pia, kwa kushirikiana na wadau wa kuku imefanya maonesho ya kimataifa ya kuku nchini kwa lengo la kubadilishana uzoefu katika uzalishaji na kuimarisha biashara ya kuku. Washiriki waliwakilisha kampuni nane (8) kutoka nchi za China (1), Afrika ya Kusini (4), Mauritius (1), Kenya (1) na Hispania (1) na Kampuni 10 pamoja na wadau 55 kutoka ndani ya nchi. Vilevile, Bodi imeimarisha Vyama vya Wafanyabiashara ya Mifugo na Nyama (TALIMETA) na Wafugaji Tanzania (CCWT) kwa kuwezesha kufanya mikutano, kuchagua viongozi wapya na kuanzisha tawi la chama cha kikanda cha wadau wa mifugo hapa nchini (North East Africa Livestock Council Tanzania Chapter). 213. Mheshimiwa Spika, katika mwaka 2016/2017, Wizara kupitia Bodi ya Nyama itasajili wadau 5,000 wa tasnia ya nyama na vyama vyao na kutoa mafunzo kwa watumishi 50 katika Mamlaka za Serikali za Mitaa 25 za Mikoa ya Dar es Salaam, Mbeya, Mwanza, Arusha, Dodoma, Morogoro na Tanga. Vilevile, Bodi itasimamia ukaguzi, biashara ya mifugo na nyama na bidhaa zake ndani na nje ya nchi. Aidha, Bodi itaimarisha vyama vitatu (3) vya wadau kitaifa [TALIMETA, TAMEPA na CCWT] na Mtandao wa vyama vya Wadau wa Kuku na tawi la chama cha kikanda (NEALCO Tanzania Chapter) kwa kutoa ushauri, mafunzo na kuratibu maendeleo ya vyama hivyo. Tasnia ya Maziwa 214. Mheshimiwa Spika, Katika mwaka 2015/2016, Wizara kupitia Bodi ya Maziwa Tanzania imetoa elimu kwa wadau wa tasnia ya maziwa 1,276 kuhusu Sheria ya Maziwa Sura ya 262. Aidha, Bodi imesajili wadau 197 na imetoa vibali kwa vyombo 120 vya kusafirishia maziwa. Pia, Bodi imetoa mafunzo kwa wakaguzi wa maziwa 14 wa mikoa ya Iringa, Mbeya na Njombe ili kuwapa mbinu bora na kufanya ukaguzi. Vilevile, Bodi imetoa mafunzo ya kuzingatia usafi na ubora wa maziwa kwa wafanya biashara wapatao 30 katika mikoa ya Morogoro na Tanga. 215. Mheshimiwa Spika, katika mwaka 2016/2017, Wizara kupitia Bodi ya Maziwa Tanzania itaendelea kuelimisha wadau wa maziwa kuhusu Sheria ya Maziwa Sura ya 262, kusimamia na kuwajengea uwezo wakaguzi katika Halmashauri. Pia, kwa kushirikiana na Mamlaka za Serikali za Mitaa itaendelea kuhamasisha unywaji maziwa shuleni. Aidha, itajenga kituo maalum mkoani Dar es Salaam cha kudhibiti ubora na usalama wa maziwa na kurasimisha wachuuzi wa maziwa kufanya biashara endelevu. Taaluma na Huduma za Veterinari 216. Mheshimiwa Spika, katika mwaka 2015/2016, Wizara kupitia Baraza la Veterinari Tanzania imesajili Madaktari wa Mifugo 48 na kufikisha idadi ya 750 walioko nchini. Aidha, wataalam wa afya ya mifugo wasaidizi 430 wameandikishwa na kuorodheshwa na kufanya idadi yao kufikia 2,576. Pia, vituo vya huduma ya afya ya mifugo 350 vimesajiliwa na kufanya idadi yake kufikia vituo 864. Vilevile, wakaguzi wa nyama 200, wahimilishaji 5 na wataalam wa maabara wasaidizi 10 wamepatiwa leseni ya kutoa huduma kwa wafugaji. Idadi ya wakaguzi wa nyama wenye leseni imefikia 450, wahimilishaji 25 na wataalam wa maabara wasaidizi 27. 217. Mheshimiwa Spika, Wizara kupitia Baraza la Veterinari imekamilisha mapitio ya Sheria ya Veterinari Sura 319 kwa kuongeza vifungu vitakavyosimamia mafunzo kwa vitendo kwa madaktari wa mifugo baada ya kuhitimu. Aidha, Baraza limekagua vituo 400 vya huduma za afya ya mifugo katika Halmashauri 60 za mikoa ya Arusha, Dar es Salaam, Iringa, Kilimanjaro, Lindi, Manyara, Mbeya, Mtwara, Morogoro, Mwanza, Njombe, Pwani, Shinyanga, Simiyu, Ruvuma na Tanga. Vilevile, ukaguzi wa viwango vya mitaala ya kufundisha wataalam wa afya ya mifugo katika vyuo 8 vya mifugo umefanyika na kutoa maelekezo ya namna ya kuboresha mafunzo hayo. Katika kaguzi hizo imebainika kuwa wamiliki wengi wanafuata sheria na maadili. 218. Mheshimiwa Spika, katika mwaka 2016/2017, Wizara kupitia Baraza itaendelea kuimarisha ukaguzi wa maadili ya watoa huduma, kusimamia vituo vya afya ya mifugo na vyuo vya mafunzo ya mifugo. Vilevile, Baraza litasajili madaktari wa mifugo 60, kuandikisha na kuorodhesha wataalam wasaidizi 1,000, kutoa leseni kwa wakaguzi wa nyama, wahimilishaji, wataalam wa maabara wasaidizi 200 na kusajili vituo vya huduma za afya ya mifugo 400. Aidha, Halmashauri zitaendelea kuhamasishwa kushirikisha wataalam wa sekta binafsi katika kutoa huduma za afya ya mifugo katika maeneo yenye mifugo mingi kwa kuzingatia Sheria, kanuni na taratibu. 4.3 UVUVI 4.3.1 Sera, Mikakati na Programu 219. Mheshimiwa Spika, katika mwaka 2015/2016, Wizara kwa kushirikiana na wadau ilikamilisha mapitio ya Sera ya Taifa ya Uvuvi na Mikakati ya mwaka 1997 na Sera mpya ya Taifa ya Uvuvi ya mwaka 2015 ilipitishwa na Baraza la Mawaziri. Jumla ya nakala 1,500 za Sera hii zimechapishwa na kusambazwa kwa wadau. Aidha, nakala 150 za Fursa za Uwekezaji katika sekta ya uvuvi na nakala 100 za Programu ya Kuendeleza Sekta ya Uvuvi zilichapishwa na kusambazwa kwa wadau. 220. Mheshimiwa Spika, katika mwaka 2015/2016, Wizara imeandaa Mipango na Mkakati ya kusimamia aina mbalimbali za samaki ambayo ni (i) Mpango wa Kusimamia Samaki Wanaopatikana katika Tabaka la Juu la Maji (Pelagic Fishery Management Plan), (ii) Mpango wa Kusimamia Zao la Pweza (Octopus Fishery Management Plan), (iii) Mpango wa Kusimamia Uvuvi wa Kambamiti (Prawn Fishery Management Plan) na (iv) Mkakati wa Taifa wa Kusimamia Samaki aina ya Jodari (National Tuna Management Strategy). Lengo la Mipango na Mkakati huu ni kuhakikisha kuwa Samaki wa aina hizo wanavuliwa kwa kufuata Sheria, Kanuni na Taratibu zinazosimamia uvuvi endelevu na wenye tija. 4.3.2 Sheria na Kanuni za Sekta ya Uvuvi 221. Mheshimiwa Spika, katika mwaka 2015/2016, Wizara kwa kushirikiana na wadau, imefanya mapitio ya sheria za sekta ya uvuvi ili ziendane na Sera ya Ugatuaji wa Madaraka (D by D) na kuboresha mazingira ya kibiashara. Kazi zilizotekelezwa ni pamoja na kuandaa Mapendekezo ya kutunga Sheria mpya ya Taasisi ya Utafiti wa Uvuvi Tanzania (The Tanzania Fisheries Research Institute Act). Baraza la Mawaziri limepitisha mapendekezo hayo na Muswada wa Sheria utawasilishwa Bungeni kwa hatua zaidi. Pia, kuandaa mapendekezo ya Kutunga Sheria mpya ya Mamlaka ya Hifadhi za Bahari na Maeneo Tengefu (The Marine Parks and Reserves Authority Act); na mapendekezo ya kurekebisha Sheria ya Mamlaka ya Kusimamia Uvuvi wa Bahari Kuu (The Deep Sea Fishing Authority Act) SURA 388 pamoja na Kanuni zake za mwaka 2009 na mapendekezo ya kurekebisha Sheria ya Uvuvi (The Fisheries Act) SURA 279 ambayo yanajadiliwa na wadau kwa hatua husika. 222. Mheshimiwa Spika, katika mwaka 2016/2017, Wizara itakamilisha mapendekezo ya Kutunga Sheria mpya ya Mamlaka ya Hifadhi za Bahari na Maeneo Tengefu (The Marine Parks and Reserves Authority Act); kurekebisha Sheria ya Mamlaka ya Kusimamia Uvuvi wa Bahari Kuu (The Deep Sea Fishing Authority Act) SURA 388 na Sheria ya Uvuvi (The Fisheries Act) SURA 279. Aidha, Wizara itaandaa utaratibu wa kuanzisha upya Shirika la Uvuvi Tanzania, kwa lengo la kuwa na meli za kitaifa (National fleet) zitakazokuwa zinavua bahari kuu. 4.3.3 Uzalishaji na Biashara ya Mazao ya Uvuvi Uvunaji wa Samaki na Uuzaji wa Mazao ya Uvuvi 223. Mheshimiwa Spika, katika mwaka 2015/2016, Wizara imeendelea kutoa elimu kwa wavuvi na wadau wengine wa uvuvi kuhusu njia endelevu za uvunaji na matumizi ya rasilimali za uvuvi kwa lengo la kuiwezesha sekta hii kutoa mchango wake ipasavyo katika pato la Taifa, kuongeza ajira, kipato na uhakika wa chakula na lishe. Aidha, Wizara kupitia Mradi wa South West Indian Ocean Fisheries Governance and Shared Growth (SWIOFish) ilitoa elimu kwa wadau 60 kutoka Wilaya 16 za Ukanda wa Pwani kuhusu umuhimu wa ukusanyaji, utunzaji na matumizi ya takwimu sahihi za uvuvi. 224. Mheshimiwa Spika, katika mwaka 2015/2016 wavuvi 183,800 wamezalisha samaki jumla ya tani 362,645.3 zenye thamani ya shilingi trilioni 1.48 kwa kutumia vyombo vya uvuvi 57,291. Vilevile, kanzidata (database) ya takwimu za uzalishaji na uuzaji wa mazao ya uvuvi imeboreshwa ili kuimarisha uhifadhi na upatikanaji wa takwimu za uvuvi nchini. 225. Mheshimiwa Spika, katika mwaka 2015/2016, Wizara kwa kushirikiana na wadau imeandaa mipango kazi ya miaka mitatu (3) ya utekelezaji wa mipango ya usimamizi wa rasilimali za uvuvi. Mipango hiyo ni:- Mpango wa Kusimamia Uvuvi wa Samaki Wanaopatikana katika Tabaka la Juu la Maji (Pelagic Fishery Management Plan), Mpango wa Kusimamia Uvuvi wa Pweza (Octopus Fishery Management Plan) na Mpango wa Kusimamia Uvuvi wa Kambamiti (Prawn Fishery Management Plan). Lengo ni kuhakikisha kuwa aina ya samaki walioainishwa kwenye mipango hiyo wanavuliwa kwa kufuata Sheria, Kanuni na Taratibu zinazoongoza uvuvi. Vilevile, Wizara imeandaa na kusambaza nakala 500 za Mpango wa Kusimamia Samaki Wanaopatikana katika Tabaka la Juu la Maji. 226. Mheshimiwa Spika, katika mwaka 2016/2017, Wizara itaratibu na kusimamia uvunaji na matumizi endelevu ya rasilimali za uvuvi nchini. Aidha, kwa kushirikiana na Mamlaka za Serikali za Mitaa itafanya sensa za uvuvi na kufuatilia ukusanyaji na uchakataji wa takwimu za uvuvi katika maeneo ya maji makubwa na madogo. 4.3.4 Ukuzaji wa Viumbe kwenye Maji 227. Mheshimiwa Spika, katika mwaka 2015/2016, Wizara imekarabati miundombinu ya Vituo vya Ukuzaji Viumbe kwenye Maji baridi vya Kingolwira (Morogoro), Ruhila (Songea), Mwamapuli (Igunga), Mtama (Lindi) na Machui (Tanga) kwa kujenga na kukarabati miundombinu ya kuzalisha vifaranga vya samaki. Aidha, vituo hivyo vimezalisha jumla ya vifaranga 500,000 na kusambazwa kwa wafugaji wa samaki katika mikoa ya Mbeya, Iringa, Morogoro, Ruvuma, Lindi na Mtwara. Pia, katika maji bahari, Kituo cha Machui - Tanga kimeimarishwa kwa kuchimba bwawa lenye ukubwa wa mita za mraba 400 na kupandikizwa samaki wazazi 100 aina ya Tilapia mossambicus. 228. Mheshimiwa Spika, katika mwaka 2015/2016 Sekta binafsi imewekeza katika ufugaji wa samaki na utengenezaji wa vyakula vya samaki na jumla ya vifaranga 18,000,000 vimezalishwa (Eden Hatchery sato 7,910,000, Faith Aquaculture Co. Ltd sato 16,000, Safina Big Fish Co. Ltd kambale 4,000, Ruhanga J&B Fish Culture Ltd Kambale 70,000, na Alphakrust Ltd kambamiti 10,000,000). Vifaranga hivyo vimesambazwa kwa wafugaji wa samaki katika Mikoa ya Dar es Salaam, Pwani, Morogoro, Kilimanjaro, Tanga, Geita, Mara na Kagera. 229. Mheshimiwa Spika, wananchi 1,510 kutoka mikoa ya Dar es Salaam, Kilimanjaro, Kagera, Geita, Mwanza, Morogoro, Pwani, Lindi, Tanga, Ruvuma, Tabora, Kigoma na Mtwara wamepata mafunzo kuhusu ufugaji bora wa samaki ambapo kutokana na mafunzo hayo mabwawa ya samaki yameongezeka kutoka 21,300 2014/2015 hadi 22,545 mwaka 2015/2016. Kuongezeka kwa mabwawa kunaenda sambamba na ongezeko la uzalishaji wa samaki kutoka tani 3,118 mwaka 2014/2015 hadi tani 3,613.55 mwaka 2015/2016. Vilevile, uzalishaji wa zao la mwani umeongezeka kutoka tani 222.8 mwaka 2014/2015 hadi tani 1,176.5 mwaka 2015/2016. 230. Mheshimiwa Spika, katika kutekeleza Mkakati wa Taifa wa Ukuzaji Viumbe kwenye Maji wa mwaka 2009, Mwongozo wa Udhibiti Vimelea (Bio-Security) kwa ajili ya ufugaji samaki katika vizimba umeandaliwa na kuwasilishwa katika Sekretarieti ya Jumuiya ya Afrika Mashariki kwa lengo la kuwa na mwongozo mmoja kwa nchi wanachama. 231. Mheshimiwa Spika, katika mwaka 2016/2017, Wizara itaendelea kuimarisha na Kuendeleza vituo vya ufugaji wa samaki wa maji baridi vya Ruhila (Songea), Mwamapuli (Igunga), Kingolwira (Morogoro), Nyengedi (Lindi) na Nyamirembe (Chato) kwa ajili ya kuzalisha vifaranga milioni 15. Pia, itaendeleza vituo vya ufugaji wa samaki wa maji bahari vya Machui (Tanga) na Mbegani (Bagamoyo) kwa ajili ya kuzalisha vifaranga milioni 3. Vilevile, vifaranga vya samaki vitazalishwa na kupandikizwa katika malambo na mabwawa ya asili 10 na kwenye skimu tano (5) za umwagiliaji za miwa na mpunga. 4.3.5 Uwezeshaji wa wavuvi na wakuzaji viumbe kwenye maji 232. Mheshimiwa Spika, Serikali imeendelea kuwawezesha wavuvi wadogo kuwekeza katika sekta ya uvuvi kwa kuboresha miundombinu ya uvuvi ili kuwa na uvuvi endelevu na wenye tija. Pia, kufuatia uamuzi wa Serikali wa kuwawezesha wavuvi wadogo, jumla ya shilingi milioni 400 zilitolewa kama ruzuku ya zana za uvuvi ambapo Serikali ilichangia asilimia 40 na mvuvi alichangia asilimia 60 na kupitia utaratibu huu injini za boti 73 zimenunuliwa. Aidha, tani 62.5 za chakula bora cha samaki zimesambazwa kupitia ruzuku kwa wafugaji wa samaki, ambapo wafugaji 267 katika mikoa ya Dar es Salaam, Mara, Mtwara, Mwanza, Pwani, Simiyu, Geita na Kigoma wamenufaika. Vilevile, Wizara imehamasisha wavuvi kujiunga na kujisajili katika Mifuko ya Hifadhi ya Jamii ya Taifa ili kufaidika na huduma zinazotolewa na mifuko hiyo. Hadi sasa, jumla ya wavuvi 5,689 wamejiunga na NSSF kupitia ‘NSSF WAVUVI SCHEME’. Mpango huo unaratibiwa na Idara ya Uvuvi kwa kushirikiana na NSSF kupitia Vikundi vya Usimamizi Shirikishi wa Rasilimali za Uvuvi (BMUs). 233. Mheshimiwa Spika, wavuvi wadogo wameendelea kuhamasishwa kuhusu matumizi ya zana bora za uvuvi ili waweze kufanya uvuvi wenye tija ambapo matumizi ya boti za injini yameongezeka kutoka boti 10,507 mwaka 2014/2015 hadi boti 11,284 mwaka 2015/2016. Aidha, Wizara imetoa mafunzo kwa wavuvi na wachakataji 240 kuhusu tekinolijia sahihi ya ukaushaji na ufungashaji wa dagaa katika mikoa ya Mwanza, Mara, Kagera na Kigoma. Kutokana na mafunzo hayo, vichanja 30 vimejengwa kwa ajili ya kukaushia dagaa katika Halmashauri za Wilaya za Musoma (10), Bukoba (10) na Mwanza (10). Pia, ujenzi wa tanuru (fish smoking kiln) na ghala la kukaushia na kuhifadhia dagaa umefanyika katika Halmashauri ya Wilaya ya Muleba. 234. Mheshimiwa Spika, katika mwaka 2016/2017, Wizara itahamasisha sekta binafsi kuwekeza katika uzalishaji wa vyakula bora vya samaki na kusambaza kwa wafugaji. Aidha, Wizara itawezesha wavuvi wadogo kupata zana za uvuvi kupitia mfumo wa ruzuku na kuwaelimisha kujiunga katika vyama vya ushirika vya msingi wa wavuvi na mifuko ya hifadhi za jamii ili waweze kunufaika na huduma zinazotolewa na mifuko ya hifadhi za jamii. 4.3.6 Usimamizi wa Ubora wa Mazao na Huduma za Uvuvi 235. Mheshimiwa Spika, Wizara imeratibu usimamizi wa usafi na njia salama za uzalishaji wa samaki kwenye viwanda vya kuchakata na maghala ya kuhifadhi mazao ya uvuvi, mialo ya kupokelea samaki, masoko na maduka ya samaki. Katika mwaka 2015/2016, jumla ya kaguzi 796 zimefanyika katika viwanda vya kuchakata samaki (608), mialo ya kupokelea samaki (136) na kwenye masoko na maduka ya kuuza samaki (52). Vilevile, kaguzi 1,448 zimefanyika ili kuhakiki ubora, viwango na usalama wa samaki na mazao ya uvuvi yanayoingia katika soko la ndani na kwenda katika soko la nje ya nchi. Kutokana na uhakiki huo, jumla ya tani 40,540.95 za mazao ya uvuvi zenye thamani ya shilingi bilioni 542.79 ziliuzwa nje ya nchi na kuliingizia taifa kiasi cha shilingi Bilioni 12.86 kama ushuru. 236. Mheshimiwa Spika, katika mwaka 2016/2017, Wizara itafanya kaguzi 6,400 za ubora wa samaki na mazao yake wakati wa kusafirishwa nje ya nchi. Aidha, itafanya kaguzi 100 za kina kwenye mialo, viwanda vinavyochakata samaki, maghala ya kuhifadhi mazao ya uvuvi na masoko ili kuhakikisha kwamba mazao hayo yanazalishwa kwa kuzingatia sheria, kanuni na taratibu za uvuvi. Pia, itatoa elimu kwa wadau 400 wa uvuvi kuhusu upatikanaji na matumizi ya teknolojia na miundombinu inayofaa kwa ajili ya uandaaji, uchakataji, usambazaji na upatikanaji wa masoko ya samaki na mazao yake. Katika mwaka 2016/2017, Wizara itafanya tathmini katika maeneo ya vijijini ili kutambua changamoto za masoko na miundombinu kwa mazao ya uvuvi na kutoa mafunzo kuhusu usalama na ubora wa mazao ya uvuvi katika vijiji vya wavuvi. 4.3.7 Huduma za Ukaguzi wa Ubora na Usalama wa Mazao ya Uvuvi 237. Mheshimiwa Spika, katika mwaka 2015/2016 Wizara imeanzisha vituo vya Uthibiti wa Ubora wa Mazao ya Uvuvi vya Horohoro (Tanga) na Lindi na hivyo kufanya idadi ya vituo vyote kufikia 17. Vituo hivyo vimeimarishwa kwa kupatiwa vitendea kazi, na kuwezeshwa kutoa huduma za ukaguzi wa ubora na usalama wa mazao ya uvuvi. 238. Mheshimiwa Spika, Maabara ya Taifa ya Uvuvi – Nyegezi na Maabara ya Kuchunguza Vimelea na Vijimea Sumu (Harmful Algae Blooms - HABs) Dar es Salaam zimeimarishwa kwa kupatiwa vitendea kazi na mafunzo kwa watalaam tisa (9). Pia, Maabara Taifa ya Uvuvi – Nyegezi imefanya chunguzi za kimaabara kwa sampuli 1,548 za minofu ya samaki, maji na udongo kubaini uwepo wa vimelea haribifu, madini tembo na mabaki ya madawa ya tiba ili kulinda afya ya mlaji. Vilevile, Wizara imeendelea na maandalizi ya kupata Ithibati kwa upande wa Kemikali katika Maabara ya Taifa ya Uvuvi – Nyegezi ambapo ombi la kukaguliwa limewasilishwa kwa Taasisi ya Ithibati ya SADC ya Southern Africa Development Community Accredation Services (SADCAS). 239. Mheshimiwa Spika, katika mwaka 2016/2017, Wizara itaimarisha vituo 17 vya Uthibiti wa Ubora wa Mazao ya Uvuvi na kuanzisha vituo vitatu (3) vya Holili (Rombo), Momba (Songwe) na Singida mjini. Aidha, itaimarisha Maabara ya Uvuvi – Nyegezi na HABS Dar es Slaam kwa kuboresha miundombinu, kutoa vitendea kazi na mafunzo kwa watalaam. Pia, Maabara ya Uvuvi – Nyegezi itachunguza sampuli 2,000 za minofu ya samaki, maji, udongo, kuchunguza mabaki ya madawa ya tiba na viuatilifu, madini tembo na ili kuhakiki ubora, viwango na usalama wa mazao ya uvuvi. Pia, Maabara ya HABS itachunguza sampuli za maji na udongo kubaini uwepo wa mwani wenye sumu kutoka maeneo ya Tanga, Bagamoyo na Dar es salaam. 4.3.8 Usimamizi wa Raslimali za Uvuvi 240. Mheshimiwa Spika, katika kuimarisha doria dhidi ya uvuvi haramu, Kikosi Kazi kijulikanacho kama Multi - Agency Task Team (MATT) kimeundwa kushughulikia uhalifu wa kimazingira ikiwemo kudhibiti uvuvi haramu, hususan uvuvi wa mabomu. Kikosi hicho kinajumuisha wajumbe kutoka Ofisi ya Rais-Menejimenti ya Utumishi wa Umma na Utawala Bora, Wizara za: Kilimo Mifugo na Uvuvi; Mambo ya Ndani; Ulinzi na Jeshi la Kujenda Taifa, Katiba na Sheria; Maliasili na Utalii; Nishati na Madini; pamoja na Ofisi ya Mkurugenzi wa Mashtaka na Mwanasheria Mkuu wa Serikali. Katika mwaka 2015/2016, MATT imefanya operesheni maalum nne (4) za kupambana na uvuvi wa mabomu katika maeneo ya Dar es Salaam, Pwani, Lindi na Mtwara chini ya ufadhili wa Program ya SmartFish na kufanikisha kukamatwa kwa watuhumiwa 33 wakiwa na vifaa vinavyotumika kutengenezea milipuko inayotumika katika uvuvi wa mabomu. Watuhumiwa wamefikishwa kwenye mahakama mbalimbali na kesi zinaendelea. 241. Mheshimiwa Spika, Wizara imeimarisha vituo 25 vya doria vya Namanga, Singida, Mtwara, Dar es Salaam na Pwani, Mwanza, Bukoba, Mafia, Kilwa, Musoma, Tanga, Kigoma, Mbamba Bay, Mulusagamba, Buhingu, Ikola, Horohoro, Kipili, Kasanga, Sota, Sirari, Kasumulo, Tunduma, Rusumo, Kasanga na Kanyigo kwa kuvipatia vitendea kazi zikiwemo boti nne (4) za doria zilizopekwa katika vituo vya Mbamba Bay, Kasanga, Ikola na Mwanza. 242. Mheshimiwa Spika, katika mwaka 2015/2016, Wizara kwa kushirikiana na wadau mbalimbali imefanya doria zenye siku kazi 4,328 sawa na asilimia 72.13 ya lengo lililowekwa. Doria hizo zimewezesha kukamatwa zana haramu zikiwemo nyavu za kokoro 968, kamba za kokoro zenye urefu wa Mita 742,356, nyavu za makila zenye macho madogo 3,096, nyavu za dagaa 483, nyavu za utali 15,753, vyandarua vya mbu 33, nyavu za kimia 32, katuli 16, mikuki 3,408, mabomu 17, V-6 explosive vipande 600, detonator vipande 35, tambi za baruti 2, mbolea ya urea kilo 252, mitungi ya gesi ya kuzamia 15, mitumbwi 338 na injini za mitumbwi 5. Aidha, samaki wachanga sangara kilo 14,015, sato kilo 1,181, migebuka kilo 2,355.5; na dagaa kilo 263, kambamiti kilo 39, kaa kilo 50, kambakoche kilo 172, Nyamata kilo 16, majongoo bahari kilo 48, magamba ya starfish kilo 12, dodoji (seahorse) vipande 775, makome ya baharini kilo 401, mapezi na mataya ya papa kilo 14.5 na matumbawe kilo 75. Pia, watuhumiwa 293 walikamatwa na kesi 21 ziko Mahakamani na shilingi milion 37.7 zilikusanywa kama faini. 243. Mheshimiwa Spika, katika mwaka 2015/2016, Maafisa Uvuvi 20 kutoka kwenye Halmashauri 16 zilizopo Ukanda wa Pwani ya Bahari ya Hindi walipatiwa mafunzo kuhusu usimamizi shirikishi wa rasilimali za uvuvi kwa lengo la kuwajengea uwezo ili waweze kuzifundisha BMUs katika maeneo yao. Aidha, vikundi vitatu (3) vya BMUs katika Halmashauri ya Temeke vimesajiliwa na kupewa Vyeti ili kuwa na nguvu ya kisheria baada ya kukidhi vigezo kama ilivyoelekezwa katika Sheria, Kanuni na miongozo ya uvuvi. Pia, mafunzo kuhusu usimamizi na matumizi endelevu ya rasilimali za uvuvi na taratibu za ulipaji wa leseni za uvuvi yametolewa kwa wavuvi 403 katika Halmashauri za Wilaya ya Nkasi (50), Mkinga (22), na Mbamba Bay (331). 244. Mheshimiwa Spika, katika mwaka 2016/2017, Wizara kwa kushirikiana na wadau wengine itawezesha Kikundi Kazi cha kudhibiti Uvuvi haramu na uharibifu wa mazingira (Mult Argency Task Team - MATT) kutekeleza kazi zake. Aidha, itaimarisha na kuviwezesha vituo 25 vya doria kufanya doria zenye siku kazi 5,000 ili kudhibiti uvuvi na biashara haramu katika maeneo ya maji baridi, Maji ya Kitaifa (territorial waters) na maeneo ya mipakani. Vilevile, itahamasisha Vikundi vya Usimamizi Shirikishi wa Rasilimali za Uvuvi (BMUs) vilivyopo na jamii za wavuvi kuhusu njia sahihi za ulinzi na usimamizi wa rasilimali za uvuvi zinazozingatia ikolojia na mazingira (Ecosystem Aproach to Fisheries Management - EAF). Pia, kwa kushirikiana na Halmashauri, itatoa elimu ya kuanzisha BMUs katika maeneo ambayo hazipo ili kuimarishi dhana ya ushirikishwaji katika usimamizi wa asilimali za uvuvi. Hifadhi ya Bahari na Maeneo Tengefu 245. Mheshimiwa Spika, katika mwaka 2015/2016, Wizara kupitia Kitengo cha Hifadhi za Bahari na Maeneo Tengefu imeimarisha usimamizi, ulinzi na uhifadhi wa rasilimali za bahari katika Hifadhi tatu (3) za Bahari na Maeneo Tengefu 15; na maeneo yaliyoko jirani na mipaka ya maeneo yaliyohifadhiwa. Jumla ya doria za siku kazi 210 zilifanyika majini na nchi kavu ambapo zana haramu zilizotumika katika uvunaji wa rasilimali zilikamatwa na kuteketezwa zikiwemo nyavu za kioo (monofilament) 30, majuya 42 na mabomu 9. Pia, Kitengo kilitambua maeneo yenye sifa za kuhifadhiwa kuwa maeneo Tengefu katika Kisiwa cha Simaya (Rufiji) na visiwa vya Ukuza, Nyuni na Fanjove katika Wilaya ya Kilwa. Vilevile, Kitengo kimeingia mikataba ya uwekezaji wa hotel zisizokuwa na athari kubwa kwa mazingira (Eco-lodge) katika Maeneo Tengefu ya Visiwa vya Kirui/Mwewe (Mkinga), Mbudya (Dar es Salaam) na Shungimbili (Mafia). 246. Mheshimiwa Spika, katika mwaka 2016/2017, Wizara itaimarisha Kitengo cha Hifadhi za Bahari na Maeneo Tengefu ili kiweze kusimamia, kulinda na kuhifadhi rasilimali zilizomo katika hifadhi za bahari na maeneo tengefu kwa kuimarisha doria shirikishi ili kudhibiti uvuvi haramu. Pia, Kitengo kitafanya doria za siku kazi 400 na kutangaza vivutio vya utalii (eco-tourism). Aidha, Kitengo kitatangaza (gazzettement) maeneo mapya yaliyotambuliwa kuwa na sifa za kuwa Maeneo Tengefu. Usimamizi wa Uvuvi katika Bahari Kuu 247. Mheshimiwa Spika, katika mwaka 2015/2016, Mamlaka ya Usimamizi wa UVuvi Bahari Kuu kwa kushirikiana na TAFIRI imefanya utafiti kuhusu matumizi sahihi ya vifaa vya kuvutia samaki (Fish Aggregating Devices – FADs) katika Bahari ya Hindi kwenye Halmashauri ya Bagamoyo. Aidha, Mamlaka kwa kushirikiana na TAFIRI inaendelea kufanya utafiti katika Wilaya ya Mafia eneo la Kilindoni ili kutambua maeneo yenye samaki wengi aina ya Jodari na jamii zake katika Bahari Kuu. Lengo ni kuwapatia wavuvi taarifa za maeneo yenye samaki wengi. 248. Mheshimiwa Spika, Mamlaka imekubaliana na Mamlaka ya Bandari Tanzania na Mamlaka ya Bandari Zanzibar kutumia Gati Na. 6 na Gati Na. 3 ya Malindi Zanzibar ili kupokea samaki wanaovuliwa kutoka Bahari Kuu. Mamlaka za Bandari Tanzania na Zanzibar zinaendelea na taratibu za kuboresha maeneo ya Gati hizo. 249. Mheshimiwa Spika, Mamlaka kwa kushirikiana na nchi wanachama wa Indian Ocean Tuna Commission (IOTC) za Comoro, Madagascar, Seychelles, Reunion na Mauritius, zilifanya doria za pamoja za siku 10 katika nchi za Ushelisheli, Madagascar, Comoro na Reunion kwa lengo la kuwajengea uzoefu watumishi wa Mamlaka katika masula ya doria na ukaguzi katika Bahari Kuu. Pia, ukaguzi ulifanyika kwa meli 12, ambapo meli 6 (Long line) zilifanya katika Bandari ya Zanzibar, meli 4 katika Bandari ya Victoria, Ushelisheli na meli 2 katika bandari ya Madagascar zote zikiwa purse seine. Katika ukaguzi huo meli hizo zilionekana kukidhi masharti ya leseni. 250. Mheshimiwa Spika, Mamlaka inatekeleza Programu ya Uangalizi (sea observer) wa Uvuvi katika Bahari Kuu kwa meli zenye bendera ya Tanzania kuanzia mwezi Machi 2016 kwa lengo la kuhakiki rasilimali za uvuvi zinazovuliwa. Vilevile, Mamlaka ilitoa leseni 76 za uvuvi katika Bahari Kuu na leseni za meli tatu (3) za kutoa huduma (supporting vessels) zenye thamani ya Dola za Kimarekani 2,029,366 (Shilingi bilioni 4.41) zilitolewa kwa meli kutoka mataifa ya China, Hispania, Korea, Taiwan, Tanzania, Ufaransa na Ushelisheli. 251. Mheshimiwa Spika, katika mwaka 2015/2016, Wizara imeanza utaratibu wa kurekebisha Sheria ya Mamlaka kwa kuingiza maazimio (Resoultions) za Indian Ocean Tuna Commission kwenye Sheria ya Kanuni za Mamlaka. Pia, imeanza utaratibu wa kumpata Mtaalam elekezi (consultant) wa kuandaa Sera ya Uvuvi wa Bahari Kuu. Kukamilika kwa Sera hiyo kutaiwezesha Mamlaka kukamilisha marekebisho ya Sheria na Kanuni za Uvuvi wa Bahari Kuu. 252. Mheshimiwa Spika, katika mwaka 2016/2017, Mamlaka itaboresha Mfumo wa Ufuatiliaji wa Meli Baharini (Vessel Monitoring System – VMS), kufanya doria na kutoa leseni za uvuvi. Vilevile itahamasisha uwekezaji katika uvuvi wa Bahari Kuu, kusindika mazao ya uvuvi na kutoa mafunzo ya uvuvi wa Bahari Kuu pamoja na ubaharia kwa wavuvi. 4.3.9 Utafiti, Mafunzo na Ugani wa Uvuvi Utafiti 253. Mheshimiwa Spika, katika mwaka 2015/2016, Wizara kupitia Taasisi ya Utafiti wa Uvuvi Tanzania (TAFIRI) imeimarisha miundombinu ya utafitii na kuwajengea uwezo watafiti. Aidha, Ajenda ya Kitaifa ya Utafiti wa Uvuvi (National Fisheries Research Agenda) imeandaliwa na nakala 300 zimesambazwa kwa wadau. Vilevile, TAFIRI imeendelea kutafiti na kuishauri Serikali kuhusu hali ya rasilimali za uvuvi, uhifadhi na uvunaji uendelevu. Matokeo ya utafiti katika Ziwa Victoria yanaonesha kupungua kwa samaki aina ya Sangara kwa upande wa Tanzania kutoka tani 651,353 mwaka 2014 hadi tani 621,253 mwaka 2015. Vilevile, utafiti umefanyika wa kubaini Bioanuwai katika maziwa madogo 10 katika mkoa wa Kagera ya Ikimba, Burigi, Katwe, Rwakajunju, Merule, Kalenge, Mitoma, Ngoma, Lwambahili na Rushwa. Matokeo ya utafiti huu yanaonesha kuwa maziwa hayo ni hifadhi (bank/refugia) ya samaki wengi wa asili waliopotea Ziwa Victoria. 254. Mheshimiwa Spika, Utafiti katika maziwa madogo na mito katika mabonde mabonde ya mito ya Pangani, Wami, Ruvu, Rufiji, Ruvuma na Malagarasi na maziwa ya Nyasa, Rukwa, Victoria, Tanganyika na katika Ukanda wa Pwani unaendelea kwa lengo kubaini aina ya samaki wanaofaa kufugwa. Uainishaji huo utasaidia kuwa na mipango endelevu ya kutunza rasilimali za uvuvi katika mabonde husika. Matokeo ya awali ya utafiti huu umeonesha samaki jamii ya perege (tilapines), furu (haplochromines), perege (Oreochromis chinguruensis) wanafaa kufugwa katika mabonde haya. 255. Mheshimiwa Spika, TAFIRI imeendelea na uzalishaji wa mbegu bora za samaki kwa kushirikiana na wafugaji wa samaki Mwakalima (Misungwi) na Nyasoro (Rorya) ili waendelee kuzalisha vifaranga bora vya kambale. Vilevile, wakulima wa Nyasoro wamejengewa kitotolishe (Hatchery) cha samaki na mafunzo ya uzalishaji vifaranga bora vya samaki yanaendelea 256. Mheshimiwa Spika, katika mwaka 2015/2016, TAFIRI imeendelea na ukusanyaji wa Takwimu za uvuvi wa pweza katika mialo ya Tanga, Mtwara na Pwani kwa lengo la kupata hali halisi ya nguvu ya uvuvi wa Pweza, aina ya Pweza wapatikanao na biolojia yao. Takwimu hizi zitawezesha kukamilisha mpango wa usimamizi wa rasilimali ya pweza ili kuwa na uvuvi endelevu. Aidha, utafiti wa kutathmini wingi wa kambamiti unaendelea baada ya uvuvi huo kufungwa mwaka 2007. Utafiti ulianza mwishoni mwa mwezi Mei 2015, na kwa miezi sita ya mwanzo inaonesha mavuno ya kambamiti yameongezeka kidogo sana kutoka wastani wa kilo 30.85 kwa saa mwaka 2011 hadi wastani wa kilo 32.12 mwaka 2016. Utafiti unatarajiwa kumalizika rasmi mwezi Mei mwaka 2016, na ripoti ya mwaka mzima itatolewa ikiwa na ushauri kwa Serikali na wadau wa uvuvi wa kambamiti kuhusu hali ya uvuvi huo kwa sasa. 257. Mheshimiwa Spika, Taasisi imewawezesha jumla ya wafanyakazi 22 kuendelea na mafunzo katika ngazi ya shahada ya uzamivu 15, uzamili 6 na ya kwanza 1 kwa ufadhili wa Serikali kupitia COSTECH na wafadhili wa nje. Katika kipindi hicho, wafanyakazi 4 walihitimu mafunzo ya shahada za uzamivu watatu (3) na uzamili mmoja (1). Vilevile, katika kipindi tajwa wafanyakazi 25 walihudhuria mafunzo ya muda mfupi katika fani mbalimbali nchini na nje ya nchi. 258. Mheshimiwa Spika, katika mwaka 2016/2017 TAFIRI kwa kushirikiana na wadau wengine wa uvuvi itaendelea na tafiti za samaki na mazingira katika maziwa makuu (Victoria, Tanganyika na Nyasa), maziwa ya kati (Rukwa, Kitangiri na Eyasi), maziwa madogo, mabwawa, mito na Bahari ya Hindi; kufanya utafiti wa ufugaji samaki hasa katika maeneo yaliyo na changamoto kama vile upatikanaji wa mbegu bora, vyakula bora vya samaki na teknolojia sahihi ya ufugaji katika maeneo tofauti; kufanya utafiti wa kupunguza uharibifu wa mazao ya samaki baada ya uvunaji; kuimarisha miundombinu ya Taasisi kwa kujenga ofisi na maabara ya kituo cha Dar es Salaam na Sota (Rorya), kukarabati na kununua vitendea kazi vya kitafiti pamoja na vifaa vya maabara kwa vituo vyake vinne vya Dar es Salaam, Kigoma, Kyela na Mwanza pamoja na kituo kituo kidogo cha Sota (Rorya). Aidha Taasisi itaendelea kusambaza taarifa za kitafiti kwa wadau mbalimbali wa uvuvi. Mafunzo ya Uvuvi 259. Mheshimiwa Spika, Wizara imeendelea kuimarisha Wakala wa Elimu na Mafunzo ya Uvuvi (FETA) katika Kampasi zake za Mbegani (Bagamoyo), Nyegezi (Mwanza), Mwanza South (Mwanza), Kibirizi (Kigoma), Mikindani (Mtwara) na Gabimori (Rorya) ili kuongeza udahili. Katika mwaka 2015/2016, wakala umedahili wanachuo 1,205 kwa kozi za Astashahada na Stashahada ikilinganishwa na wanachuo 1,180 waliodahiliwa mwaka 2014/2015. Aidha, Wakala umetoa mafunzo ya muda mfupi kwa maafisa ugani, wavuvi pamoja na wafugaji samaki wapatao 1,630. Pia, wavuvi 50 wamepatiwa mafunzo maalum ya mbinu za kuvua katika ukanda wa Bahari Kuu (Deep Sea Fishing), wakiwemo 25 kutoka Zanzibar. Vilevile, Wakala umetoa mafunzo ya mwezi mmoja kwa wataalam wa uvuvi 23 kutoka nchi za Angola (8) na Somalia (15). 260. Mheshimiwa Spika, katika mwaka 2016/2017 Wizara itaimarisha FETA kwa kujenga madarasa na kumbi za kufundishia katika Kampasi za Mikindani (Mtwara), Gabimori (Rorya) na Mwanza South na maabara tatu (3) katika kampasi za Mikindani (Mtwara), Mwanza South na Kibirizi (Kigoma). Aidha, FETA itaongeza udahili kufikia wanachuo 1,500. Huduma za Ugani wa Uvuvi 261. Mheshimiwa Spika, katika mwaka 2015/2016, Wizara imeshiriki katika maonyesho ya Nanenane Mkoa wa Dodoma na Lindi ambapo jumla ya wadau 48 wa uvuvi walishiriki na 200 walipatiwa elimu ya uvuvi endelevu kupitia shamba darasa. Aidha, maonyesho ya Mvuvi Day yalifanyika Mkoa wa Tanga ambapo jumla ya washiriki 53 wakijumuisha wavuvi, wachakataji samaki, wafugaji samaki, viwanda vya samaki na watengenezaji bidhaa mbalimbali za samaki walishiriki. Jumla ya wadau 1,459 walitembelea mabanda na kupewa elimu mbali mbali inayohusiana na sekta ya Uvuvi. 262. Mheshimiwa Spika, katika mwaka 2015/2016, idadi ya wagani wa uvuvi imeongezeka kutoka 664 mwaka 2014/2015 hadi 750 kati ya 16,000 wanaohitajika nchini ikiwa ni pungufu ya wagani 15,250. Katika kusambaza teknolojia mbalimbali za uvuvi, Wizara ilirusha hewani vipindi saba (7) vya radio na kimoja cha luninga vilivyohusu Wakala wa Mafunzo ya Uvuvi (FETA), Ukuzaji viumbe kwenye maji, uzalishaji bora wa samaki, na mbinu za kutambua magonjwa ya samaki na uvuvi endelevu na vipindi 19 vilirushwa hewani kwa lengo la kuwaelimisha vijana na kuwajengea uwezo wa kuingia katika uvuvi. Wizara imechapisha nakala 1,000 za mwongozo wa ugani katika sekta ya uvuvi kwa lengo la kutoa elimu kwa wavuvi na wakuzaji viumbe kwenye maji. Aidha, wavuvi 1,701 walipatiwa elimu ya uvuvi endelevu na mashamba 20 ya wafugaji samaki yalitembelewa na wafugaji walipewa elimu ya ufugaji bora. 263. Mheshimiwa Spika, katika mwaka 2016/2017, Wizara itaandaa na kurusha hewani vipindi 12vya radio na 8 vya luninga juu ya ufugaji bora wa samaki na kutoa teknolojia sahihi za uzalishaji wa samaki. 4.3.10 Uwekezaji kwenye Sekta ya Uvuvi 264. Mheshimiwa Spika, katika mwaka 2015/2016, Wizara imeboresha miundombinu ya uvuvi kwa kukarabati na kuratibu usafi na matumizi bora ya mialo 32 ya kupokelea samaki katika Ukanda wa Ziwa Victoria (25), Tanganyika (4) na Pwani ya Bahari ya Hindi (3). Pia, sekta binafsi imejenga maghala mawili (2) ya kuhifadhi mazao ya uvuvi katika Ukanda wa Ziwa Victoria na Ziwa Tanganyika na kufikia jumla ya maghala 86. Aidha, imetoa elimu kwa wadau 300 wa uvuvi kuhusu taratibu za kufanya biashara ya samaki na mazao ya uvuvi ikiwemo taratibu za kupata leseni kwa ajili ya usafirishaji na uingizaji wa mazao ya uvuvi nje na ndani ya nchi sawia. Katika mwaka 2016/2017, Wizara itaendelea kuhamasisha sekta binafsi kuwekeza katika sekta ya uvuvi. Aidha, Wizara itafanya upembuzi yakinifu kwa ajili ya kuainisha maeneo yanayofaa kwa ujenzi wa bandari ya uvuvi. 4.3.11 Masuala ya Mtambuka ya Mifugo na Uvuvi Uendelezaji wa Raslimali Watu 265. Mheshimiwa Spika, katika mwaka 2015/2016, Wizara imeajiri watumishi 38 wakiwemo 29 wa kada za mifugo na tisa (9) kada za uvuvi. Aidha, watumishi 289 wamepandishwa vyeo na 130 wamethibitishwa kazini. Pia, watumishi 48 wanaendelea na mafunzo ya muda mrefu, kati ya hao, nane (8) Shahada ya Uzamivu, 28 Shahada ya Uzamili na 12 Shahada ya Kwanza. Vilevile, watumishi 39 wamehudhuria mafunzo ya muda mfupi. 266. Mheshimiwa Spika, katika mwaka 2016/2017, Wizara itatoa mafunzo ya muda mrefu na mfupi kwa watumishi 79 na elimu kuhusu Sheria, Kanuni na Taratibu za kazi na kuhakiki watumishi wa Wizara. Pia, itafanya vikao viwili vya Baraza la Wafanyakazi na kuwezesha majukumu ya Vyama vya Wafanyakazi vya TUGHE na RAAWU. Utawala Bora, Jinsia na UKIMWI 267. Mheshimiwa Spika, katika mwaka 2015/2016, Wizara imehamasisha watumishi 150 kupima afya zao kwa hiari kati ya hao, watumishi 83 walipima afya zao. Aidha, Wizara imewaelimisha watumishi 663 kuhusu maadili, wajibu na haki zao na watumishi 260 wamepata mafunzo kuhusu ujazaji wa Fomu za Upimaji wa Utendaji Kazi kwa Uwazi (OPRAS) na kutekeleza Mkataba wa Huduma kwa Mteja. 268. Mheshimiwa Spika, katika mwaka 2016/2017, Wizara itaendelea kutekeleza Mkakati wa Kuzuia na Kuziba Mianya ya Rushwa na kuhimiza watumishi kuzingatia sheria, kanuni na taratibu za kazi. Aidha, Wizara itaendelea kutekeleza Mkataba wa Huduma kwa Mteja, kuimarisha Dawati la Jinsia na itatoa mafunzo ya Mfumo wa Upimaji wa Utendaji Kazi kwa Uwazi (OPRAS). Vilevile, watumishi 200 wataelimishwa kuhusu kupima afya zao kwa hiari na kutoa huduma kwa watumishi watano (5) wanaoishi na VVU na wanaougua UKIMWI. Mawasiliano na Elimu kwa Umma 269. Mheshimiwa Spika, katika kipindi cha mwaka 2015/2016, Wizara ilitayarisha na kusambaza taarifa za Matukio mbalimbali kuhusu sekta za mifugo na uvuvi kupitia vyombo vya habari mbalimbali, ambapo jumla ya vipindi vinne (4) vya luninga na viwili (2) vya redio vilitayarishwa na kurushwa hewani. Jumla ya mikutano 10 ya Waandishi wa Habari ilifanyika na Malalamiko manane (8) ya wadau yalishughulikiwa. Aidha, Maktaba ya Wizara imeanza kufanya kazi baada ya kupatiwa vifaa na watumishi wawili (2) na kuiwezesha kukusanya vitabu 3,571 na majarida 210 kwa ajili ya rejea. Pia, Maafisa Habari wawili (2) wamepatiwa mafunzo kuhusu e- Government. 270. Mheshimiwa Spika, katika mwaka 2016/2017 Wizara itaendelea kutekeleza Mkakati wa Mawasiliano kwa kuandaa na kurusha vipindi vitano (5) vya runinga na vitano (5) vya redio vinavyohusu mafanikio katika sekta ya mifugo na uvuvi. Aidha, Wizara itaandaa mikutano 12 ya Waandishi wa Habari kwa ajili ya kutangaza mambo yanayohusu sekta ya mifugo na uvuvi. Aidha, Wizara itaendelea kutangaza mafanikio ya shughuli za ufugaji na uvuvi. Pia, Wizara itaendelea kuimarisha Maktaba ya Wizara kwa kununua samani, vitabu na mfumo wa Maktaba mtandao (e library). Vilevile, itatoa mafunzo ya muda mfupi kwa watumishi watatu (3) kuhusu sekta ya habari na mawasiliano. Matumizi ya Teknolojia ya Habari na Mawasiliano (TEHAMA) 271. Mheshimiwa Spika, katika mwaka 2015/2016, Wizara imeimarisha na kusimamia mifumo ya TEHAMA iliyopo Wizarani kwa kujenga na kuanza kutumia mfumo wa kielektoniki wa kukusanya maduhuli ya Serikali katika mnada wa Pugu. Aidha, Wizara imewezesha mtumishi mmoja wa Kitengo cha TEHAMA kupata mafunzo ya Shahada ya Uzamili. Wataalam watatu (3) wa Kitengo wameshiriki katika mikutano minne (4) ya kitaaluma ya TEHAMA. Pia, Wizara imeboresha mawasiliano ya mdahalisi (internet) na kutumia simu za mdahalisi. 272. Mheshimiwa Spika, katika mwaka 2016/2017 Wizara itajenga mfumo wa kielektroniki wa kukusanya maduhuli ya sekta ya uvuvi na kusimika mifumo ya kielektroniki ya kukusanya maduhuli ya Serikali katika minada ya upili ya Kizota, Themi na Weruweru. Aidha, Wizara itaendelea kuboresha mtandao (LAN na WAN) utakaounganisha mawasiliano ya ofisi za Wizara na kuendelea kuboresha tovuti ya Wizara ili kuwawezesha wadau kupata taarifa mbalimbali za sekta ya mifugo na uvuvi. Hifadhi ya Mazingira na Mabadiliko ya Tabianchi 273. Mheshimiwa Spika, Wizara kwa kushirikiana na Mamlaka ya Hali ya Hewa imeendelea kutoa taarifa kwa wafugaji na wavuvi kuhusu upatikanaji wa maji na malisho; hali ya bahari na maziwa na kutoa maelekezo stahiki kwa wafugaji na wavuvi. Katika mwaka 2016/2017, Wizara itatoa tahadhari kuhusu mabadiliko ya tabianchi kwa wafugaji na wavuvi na kuhimiza matumizi ya teknolojia zinazozingatia uhifadhi na utunzaji wa mazingira ikiwemo matumizi ya boti za “Fibre glass na ukaushaji wa samaki kwa kutumia jua, chumvi na majiko ya gesi ili kupunguza ukataji wa miti kwa ajili. 5.0 SHUKRANI 274. Mheshimiwa Spika, naomba nitumie nafasi hii kuzishukuru Nchi na Mashirika mbalimbali ya Kimataifa ambayo yamesaidia sana Wizara katika juhudi za kuendeleza kilimo. Kwanza napenda kuzishukuru nchi za Japan, Marekani, Uingereza, Ireland, Malaysia, China, Indonesia, Korea ya Kusini, India, Misri, Israel, Ubelgiji, Ujerumani, Finland, Norway, Brazil, Uholanzi, Vietnam na Poland. Nayashukuru pia Mashirika na Taasisi za Kimataifa zifuatazo: Benki ya Dunia, Benki ya Maendeleo ya Afrika, AU, EU, IFAD, DFID, UNDP, UNIDO, IAEA, WHO, FAO, JICA, UNICEF, WFP, CIMMYT, ICRISAT, ASARECA, USAID, AU/IBAR, OIE, KOICA, ICRAF, IITA, IRRI, ILRI, CABI, CFC, AVRDC, AGRA, CIP, UNEP, WARDA, ReSAKSS, UNU, GTZ, SIDA, WWF, IOC, SWIOFC, HPT, OFCF, BRAC, WSPA, GALVmed, ISS-Africa, ILC, IOTC, IWC, MSC, Shirika la Kudhibiti Nzige wa Jangwani (DLCO-EA), Shirika la Kudhibiti Nzige Wekundu (IRLCO-CSA), Bill and Melinda Gates Foundation, Gatsby Trust, Rockfeller Foundation, Aga Khan Foundation na Unilever. Ushirikiano na misaada ya nchi na mashirika hayo bado tunauhitaji ili tuweze kuendeleza kilimo nchini. 275. Mheshimiwa Spika, napenda kutoa shukrani za pekee, kwa wakulima, wafugaji na wavuvi wa nchi hii kwa kazi kubwa wanayofanya katika uzalishaji wa mazao ya chakula na biashara, ufugaji wa mifugo mbalimbali, uvuvi, wakuzaji wa viumbe kwenye maji (wafugaji wa samaki) na wadau wengine kwa michango yao katika kuendeleza sekta za kilimo mifugo na uvuvi. Napenda kumshukuru kwa dhati Mheshimiwa William Tate Ole Nasha, Mbunge wa Ngorongoro na Naibu Waziri wa Kilimo Mifugo na Uvuvi; Dkt. Florens Martin Turuka, Katibu Mkuu – Kilimo; Dkt. Maria S.H.Mashingo, Katibu Mkuu – Mifugo na Dkt. Yohana L. Budeba, Katibu Mkuu - Uvuvi; Wakurugenzi wa Idara; Taasisi na Asasi zilizo chini ya Wizara; watumishi wote wa Wizara; na wadau mbalimbali wa Sekta za Kilimo, Mifugo na Uvuvi kwa juhudi, ushirikiano na ushauri uliowezesha kutekelezwa kwa majukumu ya Wizara kwa mwaka 2015/16 kama nilivyofafanua katika hotuba hii. Ni matarajio yangu kwamba, Wizara itaendelea kupata ushirikiano wao katika mwaka 2016/17 Mwisho natoa shukrani kwa Mpigachapa Mkuu wa Serikali kwa kuchapisha kitabu cha Hotuba ya Bajeti ya Mwaka 2016/2017. 6.0 MAOMBI YA FEDHA MWAKA 2016/2017 276. Mheshimiwa Spika, katika mwaka 2016/2017, Wizara ya Kilimo Mifugo na Uvuvi kupitia Fungu 43, Fungu 24 na Fungu 99 inaomba jumla ya Shilingi 275,063,518,000 kama ifuatavyo: FUNGU 43 277. Mheshimiwa Spika, jumla ya Shilingi 210,359,133,000 zinaombwa. Kati ya fedha hizo, Shilingi 109,831,636,000 ni kwa ajili ya Matumizi ya Kawaida na Shilingi 100,527,497,000 ni kwa ajili ya kutekeleza Miradi ya Maendeleo. FUNGU 24 278. Mheshimiwa Spika, kiasi cha Shilingi 4,894,921,000 kinaombwa kwa ajili ya matumizi ya kawaida. FUNGU 99 279. Mheshimiwa Spika, jumla ya Shilingi 59,809,527,000 zinaombwa. Kati ya fedha hizo, Shilingi 43,936,312,000 ni kwa ajili ya Matumizi ya Kawaida na Shilingi 15,873,215,000 ni kwa ajili ya kutekeleza Miradi ya Maendeleo. 280. Mheshimiwa Spika, naomba tena nitoe shukurani zangu za dhati kwako na kwa Waheshimiwa Wabunge kwa kunisikiliza. Hotuba hii pia inapatikana katika Tovuti ya Wizara kwa anuani: na “UKITAKA MALI UTAIPATA SHAMBANI” 281. Mheshimiwa Spika, naomba kutoa hoja