JAMHURI YA MUUNGANO WA TANZANIA BUNGE LA TANZANIA KAMATI YA KUDUMU YA BUNGE YA SHERIA NDOGO TAARIFA KUHUSU UCHAMBUZI WA SHERIA NDOGO ZILIZOWASILISHWA KATIKA MKUTANO WA KUMI NA NANE NA MKUTANO WA KUMI NA TISA WA BUNGE JUNI 2020 TAARIFA KUHUSU UCHAMBUZI WA SHERIA NDOGO ZILIZOWASILISHWA KATIKA MKUTANO WA KUMI NA NANE NA MKUTANO WA KUMI NA TISA WA BUNGE UTANGULIZI Maelezo ya Awali Mheshimiwa Spika, kwa kuzingatia kuwa Taarifa hii ya Uchambuzi wa Sheria Ndogo zilizowasilishwa Mezani na Serikali katika Mkutano wa Kumi na Nane na Mkutano wa Kumi na Tisa wa Bunge ni ya mwisho katika uhai wa Bunge la Kumi na Moja, hivyo nichukue fursa hii kwa niaba ya Wajumbe wa Kamati ya Kudumu ya Bunge ya Sheria Ndogo kukushukuru kwa dhati wewe binafsi kwa kuliongoza vema Bunge hili la Kumi na Moja. Aidha, Kamati inatoa pongezi kwa Mheshimiwa Naibu Spika wa Bunge na Waheshimiwa Wenyeviti wa Bunge ambao pia kwa nyakati mbalimbali wamekuwa wakikusaidia vema katika utekelezaji wa majukumu ya uendeshaji wa shughuli za Bunge hili. Mheshimiwa Spika, kupitia idhini na miongozo mbalimbali ambayo umekuwa ukiitoa kwa Kamati, imeiwezesha Kamati kufanya uchambuzi wa Sheria Ndogo Elfu Mbili Mia Sita na Moja (2,601) zilizowasilishwa katika Bunge la Kumi na Moja na kupendekeza marekebisho mbalimbali katika Sheria Ndogo Mia Tano Arobaini na Saba (547). Aidha, kufuatia uchambuzi huo Kamati imeweza kuwasilisha Bungeni Taarifa za Uchambuzi wa Sheria Ndogo hizo. Mheshimiwa Spika, Taarifa hizo zimewezesha Kamati kutoa ushauri mbalimbali kuhusu Sheria Ndogo zilizochambuliwa pamoja na Sheria Ndogo nyingine ambazo zinatumika ambapo Serikali imekuwa ikifanyia kazi Maoni na Mapendekezo na kuondoa dosari zilizobainika. Madaraka ya Kutunga Sheria Mheshimiwa Spika, Ibara ya 64 ya Katiba ya Jamhuri ya Muungano wa Tanzania, 1977, imelipa Bunge la Jamhuri ya Muungano wa Tanzania mamlaka yote ya kutunga Sheria juu ya mambo yote ya Muungano na yasiyo ya Muungano yahusuyo Tanzania bara. Aidha, Ibara ya 97 ya Katiba imeweka utaratibu ambao unapaswa kuzingatiwa na Bunge katika kutekeleza madaraka yake ya kutunga Sheria. Mheshimiwa Spika, pamoja na mamlaka lililonayo Bunge la kutunga Sheria, kwa hali halisi Bunge halina muda wa kutosha wa kutunga Sheria kuhusu masuala yote ambayo utekelezaji wake unahitaji uwepo wa Sheria. Kutokana na hali hiyo ndiyo maana Ibara ya 97 (5) ya Katiba inalipa Bunge uwezo wa kukasimu madaraka yake ya kutunga Sheria kwa mtu yeyote au idara yoyote ya Serikali. Udhibiti wa Kibunge wa Sheria Ndogo Mheshimiwa Spika, Udhibiti wa Kibunge wa Sheria Ndogo (Parliamentary Control Over Subsidiary Legislation) ni utaratibu wa kawaida katika Mabunge ya nchi za Jumuiya ya Madola. Utaratibu huu unalenga kuliwezesha Bunge kujiridhisha kikamilifu kuhusu utekelezaji wa madaraka ya kutunga sheria lililoyakasimu kwa mamlaka nyingine. Katika jukumu lake la udhibiti, Bunge huzingatia masharti ya Sheria Mama iliyoruhusu utungwaji wa Sheria Ndogo husika na misingi mingine iliyowekwa na Sheria zilizotungwa na Bunge. Mheshimiwa Spika, dhana ya udhibiti wa Sheria Ndogo pia limeelezwa vizuri katika Sheria ya Tafsiri ya Sheria, Sura ya 1 (The Interpretation of Laws Act, Cap 1 R.E. 2002) ambayo imeweka masharti maalumu yanayolipa Bunge la Tanzania mamlaka ya udhibiti wa Sheria Ndogo zinazotungwa na Serikali pamoja na vyombo vyake. Mheshimiwa Spika, kutokana na umuhimu wa kufanya Udhibiti wa Utungaji wa Sheria Ndogo, Kanuni ya 118 ya Kanuni za Kudumu za Bunge ikisomwa kwa pamoja na Nyongeza ya Nane ya Kanuni hizo imeanzisha Kamati ya Kudumu ya Bunge ya Sheria Ndogo kama ilivyo kwa Mabunge mengine katika Nchi za Jumuiya ya Madola. Kamati hii imepewa majukumu kwa mujibu wa Kifungu cha 11 cha Nyongeza ya Nane ya Kanuni za Kudumu za Bunge, Toleo la Januari, 2016 ambayo ni, kuchambua Sheria Ndogo ili kujiridhisha iwapo zimekidhi matakwa na masharti ya Katiba, Sheria Mama na Sheria nyingine za nchi. Namna ambavyo Kamati inatekeleza majukumu yake Mheshimiwa Spika, wajibu wa msingi wa Kamati kwa mujibu wa Kanuni za Kudumu za Bunge, kama ambavyo imeelezwa awali,ni kufanya uchambuzi wa Sheria Ndogo ili kujiridhisha iwapo zimekidhi matakwa na masharti ya Katiba, Sheria Mama na Sheria nyingine za nchi. Mheshimiwa Spika, kwa madhumuni ya kuliwezesha Bunge lako tukufu kufuatilia ipasavyo utekelezaji wa madaraka yake ya kutunga sheria yaliyokasimiwa kwa mamlaka mbalimbali, naomba kubainisha mambo yanayozingatiwa na Kamati wakati wa uchambuzi wa Sheria Ndogo zilizowekwa Mezani. Mambo hayo ni:- Kujiridhisha iwapo Sheria Ndogo husika inakiuka Katiba ya Jamhuri ya Muungano wa Tanzania; Kujiridhisha iwapo Sheria Ndogo husika inavuka mipaka au kwenda kinyume na masharti ya Sheria inayotoa mamlaka ya kutunga Sheria Ndogo au Sheria nyingine yoyote; Kujiridhisha iwapo Sheria Ndogo husika imezingatia misingi bora ya uandishi wa Sheria; Kujiridhisha iwapo Sheria Ndogo husika inakiuka misingi ya haki za binadamu; Kujiridhisha iwapo Sheria Ndogo inaendana na uhalisia wa mambo ikiwemo urahisi wa utekelezaji wake, hali ya uchumi wa walengwa na viwango vya adhabu na faini; na Kujiridhisha kuhusu maudhui ya jumla ya Sheria Ndogo pamoja na makosa ya uandishi na uchapaji. Mheshimiwa Spika, baada ya kukamilisha uchambuzi wake kwa kuzingatia masuala yaliyotajwa, Kamati hubaini hoja mbalimbali zinazolenga kupata ufafanuzi katika maeneo ya Sheria Ndogo zenye dosari. Hoja hizo huwasilishwa Serikalini kwa lengo la kupata ufafanuzi, kupendekeza marekebisho au kufutwa kwa kifungu chochote ambacho kina dosari zilizobainishwa na Kamati. Baada ya hoja hizo kuwasiilishwa, Wizara zinazoguswa na hoja zinazoibuliwa na Kamati, huwajibika kufika mbele ya Kamati na kutoa maelezo kuhusiana na Sheria Ndogo zilizo chini yao. Mheshimiwa Spika, kama ambavyo nilieleza hapo awali kuwa Taarifa hii inajumuisha Uchambuzi wa Sheria Ndogo za Mkutano wa Kumi na Nane na Mkutano wa Kumi na Tisa wa Bunge. Sehemu zinazofuata zinaonesha baadhi ya uchambuzi wa Sheria Ndogo za Mkutano wa Kumi na Nane na Sheria Ndogo za Mkutano wa Kumi na Tisa wa Bunge. UCHAMBUZI WA SHERIA NDOGO ZILIZOWASILISHWA KATIKA MKUTANO WA KUMI NA NANE WA BUNGE Mnamo tarehe 4 Februari, 2020 Serikali iliwasilisha Mezani nakala za Magazeti ya Serikali na viambatisho vyake zikiwemo jumla ya Sheria Ndogo Mia Mbili Ishirini na Nane (228) kwa mujibu wa Kifungu cha 38(1) cha Sheria ya Tafsiri ya Sheria, Sura 1 na Kanuni ya 37(2) ya Kanuni za Kudumu za Bunge, Toleo la Januari, 2016. Sheria Ndogo hizo zimegawanyika katika makundi yafuatayo:- Sheria Ndogo za Halmashauri (By - Laws) – 43; Kanuni za Wizara (Regulations) – 26; Amri (Orders) - 146 ); Matangazo (Notices) – 8; Kanuni za Tasisi (Rules) – 2 ; na Matamko (Proclamations) – 3. Mheshimiwa Spika, katika mchanganuo wa Sheria Ndogo ulioainishwa, Kamati ilichambua na kubaini dosari mbalimbali katika Sheria Ndogo Ishirini na Mbili (22) zilizo chini ya Wizara zifuatazo:- Wizara ya Maji; Ofisi ya Rais – TAMISEMI; Wizara ya Fedha na Mipango; na Wizara ya Maliasili na Utalii. Mheshimiwa Spika, baada ya Uchambuzi wa Sheria Ndogo hizo, Kamati imetoa maoni na ushauri kwa lengo la kuboresha maudhui ya Kanuni hizo kama zinavyoonekana katika JEDWALI LA UCHAMBUZI lililoambatishwa katika Taarifa ya Kamati. Kwa minajili ya kulitaarifu Bunge kuhusu uchambuzi uliofanyika, baadhi ya dosari zilizobainika katika Kanuni hizoni kama ifuatavyo:- Sheria Ndogo kwenda kinyume na Sheria Mama au Sheria nyingine za Nchi. Mheshimiwa Spika, Kamati ilibaini kuwa, baadhi ya Sheria Ndogo zilizotungwa na Wizara (Regulations) zinakwenda kinyume na masharti yaliyowekwa na Sheria Mama au na Sheria Nyingine za Nchi. Kifungu cha 36 (1) cha Sheria ya Tafsiri ya Sheria ambacho kinabainisha kwamba, Sheria Ndogo yoyote haipaswi kukiuka masharti ya Sheria ya Bunge inayotoa mamlaka ya kutungwa kwake au Sheria nyingine yoyote. Mheshimiwa Spika, Sheria Ndogo zilizobainika kuwa na dosari ya kwenda kinyume na Sheria Mama na Sheria nyingine za Nchi ni The Water Supply, Regulations 2019 ambazo zimetungwa chini Sheria ya The Water Supply and Sanitation Act Na. 5 ya Mwaka 2019 ambapo uchambuzi wa Kamati umebaini kuwa Kanuni haijaonesha imetungwa chini ya Kifungu kipi cha Sheria Mama. Mheshimiwa Spika, kwa kuwa, Kanuni hii inaenda kinyume na masharti yaliyowekwa katika Kifungu cha 36(1) cha Sheria ya Tafsiri ya Sheria Sura ya 1 (Intepretation of Laws Act) ambacho kinaelekeza kwamba, Sheria Ndogo haipaswi kwenda kinyume na vifungu vya Sheria Mama vinavyoianzisha au Sheria yoyote ya Nchi. Hivyo kwa mantiki ya Sheria ya Tafsiri ya Sheria, Kanuni hii ni batili kwa kukosa kifungu kinachoianzisha. Mheshimiwa Spika, Kamati pia ilifanya uchambuzi wa Sheria Ndogo za (Ada na Ushuru) za Halmashauri ya Wilaya ya Mkinga, 2019 ambayo imetungwa chini Sheria ya Sheria ya Fedha za Serikali za Mitaa Sura 290 na kubaini inakwenda kinyume na Sheria Mama. Dosari hiyo ilibainika katika Sehemu ya Nne ya Jedwali la Kwanza inayoweka sharti la malipo ya ada na ushuru kwa kiwango cha 5% ya bei ya kununulia kwa mazao ya korosho na mazao mengine ambayo hayajatajwa katika Sehemu ya Nne, kinyume na Sheria ya Fedha ya Serikai za Mitaa, 290 ambayo imeweka kiwango cha 3% kwa mazao yote na 5% kwa mazao ya misitu. Mheshimiwa Spika, kwa kuwa kiwango cha Ada kinachowekwa katika Sehemu ya Nne ya Jedwali la Kwanza kinakwenda kinyume na masharti yaliyowekwa na Kifungu cha 36(1) cha Sheria ya Tafsiri ya Sheria Sura ya 1 (Intepretation of Laws Act) ambacho kinaelekeza kwamba, Sheria Ndogo haipaswi kwenda kinyume na vifungu vya Sheria Mama vinavyoianzisha au Sheria yoyote ya Nchi. Hivyo kwa mantiki ya Sheria ya Tafsiri ya Sheria, Kiwango kinachowekwa katika Jedwali la Kwanza la Sheria Ndogo hii ni batili kwa kiwango inachokinzana na Sheria ya Fedha ya Serikali za Mitaa, Sura 290. Sheria Ndogo kutozingatia misingi ya uandishi wa Sheria (Drafting Principles) Mheshimiwa Spika, Kamati ilifanya uchambuzi wa Sheria Ndogo ya The Local Government Authorities (Rating) (Collection of Property Rates) Regulations, 2020 zilizoanzishwa chini ya Sheria ya Local Government Authorities (Rating) Act, (Sura 289). Katika uchambuzi huo Kamati imebaini dosari za uandishi ambapo Kanuni ya 9(1), 10 (3) na 11(1) zinaonesha uwepo wa Assement Notice Form, Demand Notice Form na Installment Payment Agreement Form katika Jewali la Kanuni hizi. Hata hivyo Jedwali halijaonesha fomu hizo zinazorejewa na Kanuni tajwa jambo ambalo linasababisha Sheria Ndogo hii kutokamilika na hivyo kuleta changamoto ya namna ya utekelezaji wa baadhi ya maeneo ya Sheria. Mheshimiwa Spika, ni vema waandishi wa Sheria Ndogo wakazingatia masharti ya Kifungu cha 25 (2) cha Sheria ya Tafsiri ya Sheria ambacho kinataja Majedwali kuwa ni sehemu ya sheria, hivyo ni vema kuhakikisha Majedwali yanaandikwa kwa usahihi ili kuweka utaratibu mzuri wa utekelezaji wa vifungu vya Sheria. Sheria Ndogo kuwa na makosa ya uandishi katika Majedwali (Kutorejea Kanuni sahihi, kurejea Kanuni ambazo hazipo, kutorejea kabisa Kanuni na Maudhui ya Jedwali kutofautiana na Vifungu) Mheshimiwa Spika, Makosa ya kiuandishi yamebainika katika Kanuni za Kudumu za Halmashauri ya Wilaya ya Mkinga, 2019, ambazo zimetungwa chini ya Sheria ya Serikali za Mitaa (Mamlaka za Wilaya) (Sura ya 287). Kama zilivyo sheria nyingine, sheria hii pia ina Majedwali ambayo yanaweka ufafanuzi wa Kanuni mbalimbali katika Sheria Ndogo hii. Hata hivyo Kamati imebaini dosari katika rejea za Kanuni zinazoanzisha majedwali. Kwa mfano, Jedwali la Kwanza limerejea kuanzishwa chini ya Kanuni ya 42(3) ambayo haipo katika Kanuni hizi. Uchambuzi wa Kamati umebaini kwamba rejea sahihi iliyopaswa kuwekwa katika Jedwali hili ni Kanuni ya 44(3) ambayo ndiyo chenye maudhui sahihi ya Jedwali la la Sheria Ndogo hizi. Mheshimiwa Spika, ni vema uandishi wa majedwali katika sheria uzingatie kurejea Kanuni sahihi zinazo anzisha majedwali husika, kwa kuwa majedwali hufafanua zaidi masharti ya utekelezaji wa Kanuni husika katika Sheria Ndogo. Hivyo kwa kutorejea vifungu sahihi sio tu inaondoa maana ya masharti ya Kifungu cha 25 (2) cha Sheria ya Tafsiri ya Sheria ambacho kinatambua majedwali kuwa ni sehemu ya sheria, bali pia inaleta changamoto katika usomaji mzuri wa sheria husika. Sheria Ndogo kutoendana na uhalisia wa mambo ikiwemo urahisi wa utekelezaji wake, hali ya uchumi wa walengwa na viwango vya adhabu na faini Mheshimiwa Spika, Kamati ilibaini uwepo wa masharti yasiyo na uhalisia katika Sheria Ndogo za (Hifadhi ya Mazingira) za Halmashauri ya Wilaya ya Monduli, 2019 zilizotungwa chini ya Sheria ya Serikali za Mitaa (Mamlaka za Wilaya) (Sura 287) zimetungwa chini ya kifungu cha 153. Kifungu cha 6 kinaweka katazo kwa mtu yeyote kupanda mazao au mimea mirefu katika maeneo ya mjini. Mheshimiwa Spika, Masharti ya Sheria Ndogo hii si halisia kwa kuwa yanakinzana na suala la utunzaji wa mazingira kwa kuwa yatazuia upandaji wa miti inayokua zaidi ya futi tatu, ambayo kimsingi husaidia kutunza mazingira. Mheshimiwa Spika, Aidha Kamati imebaini masharti yasiyo na uhalisia katika utekelezaji wake ni Sheria Ndogo za (Ada na Ushuru) za Halmashauri ya Wilaya ya Buhigwe, 2019 zilizotungwa chini ya Sheria ya Fedha ya Serikali za Mitaa (Sura 290). Jedwali la Kwanza linaweka sharti la malipo ya ushuru wa shilingi 100,000/- kwa gari lenye ujazo wowote wa mizigo ya mazao, au bidhaa mbalimbali kushusha mizigo na mifugo katika Masoko ya maeneo ya vivuko. Mheshimiwa Spika, Sharti hili halina uhalisia kwa kuwa halizingatii ukweli kwamba magari ya kupakia mizigo yana uzito tofauti, hivyo hata ujazo wa mizigo unatofautiana kati ya gari moja na nyingine. UCHAMBUZI WA SHERIA NDOGO ZILIZOWASILISHWA KATIKA MKUTANO WA KUMI NA TISA WA BUNGE Mnamo tarehe 8 Aprili, 2020 Serikali iliwasilisha Mezani nakala za Magazeti ya Serikali na viambatisho vyake zikiwemo jumla ya Sheria Ndogo Mia Moja Themanini na Nane (188) kwa mujibu wa Kifungu cha 38(1) cha Sheria ya Tafsiri ya Sheria, Sura 1 na Kanuni ya 37(2) ya Kanuni za Kudumu za Bunge, Toleo la Januari, 2016. Sheria Ndogo hizo zimegawanyika katika makundi yafuatayo:- Sheria Ndogo za Halmashauri (By- Laws) – 15; Kanuni za Wizara (Regulations) – 33; Amri (Orders) – 47; Matangazo (Notices) – 88; Kanuni za Taasisi (Rules) – 4; na Hati (Instrument) – 1. Mheshimiwa Spika, katika mchanganuo wa Sheria Ndogo ulioainishwa, Kamati ilichambua na kubaini dosari mbalimbali katika Sheria Ndogo Sita (6) zilizo chini ya Wizara zifuatazo:- Wizara ya Ujenzi, Uchukuzi na Mawasiliano; Wizara ya Katiba na Sheria; na Wizara ya Mifugo na Uvuvi. Mheshimiwa Spika, baada ya Uchambuzi wa Sheria Ndogo hizo, Kamati imetoa maoni na ushauri kwa lengo la kuboresha maudhui ya Kanuni hizo kama inavyoonekana katika JEDWALI LA UCHAMBUZI lililoambatishwa katika Taarifa hii. Kwa minajili ya kulitaarifu Bunge lako tukufu kuhusu uchambuzi uliofanyika, baadhi ya dosari zilizobainika katika Kanuni hizo ni kama ifuatavyo:- Sheria Ndogo kwenda kinyume na Sheria Mama au Sheria nyingine za Nchi. Mheshimiwa Spika, Katika Uchambuzi wa Sheria Ndogo zilizowasilishwa katika Mkutano wa Kumi na Tisa wa Bunge, Kamati imebaini baadhi ya Sheria zina masharti yaliyo kinyume na yale yaliyowekwa na Sheria Mama au na Sheria Nyingine za Nchi. Dosari hiyo imebainika katika Kanuni za The Natural Wealth and Resources Permanent Sovereignty) (Code of Conduct for Investors in Natural Wealth and Resources) Regulations, 2020 zilizotungwa chini ya Sheria ya The Natural Wealth and Resources (Permanent Sovereignty) Act,(Sura 449). Kanuni ya 10 imeainisha makatazo tisa ya ubaguzi dhidi ya mwajiriwa ambayo kimsingi ni machache ikilinganishwa na makatazo ambayo yameainishwa katika kifungu cha 7(4) cha Sheria ya Ajira na Mahusiano Kazini, Sura 366 ambacho kimeainisha makatazo kumi na tano ya ubaguzi dhidi ya mwajiriwa. Mheshimiwa Spika, Kamati inaona ni vema Sheria Ndogo zinapotungwa zizingatie masharti ambayo tayari yamewekwa na Sheria Mama na au Sheria Nyingine za Nchi ili kuepuka kukinzana kwa Sheria ambapo ni kinyume na Kifungu cha 36(1) cha Sheria ya Tafsiri za Sheria, Sura 1. Sheria Ndogo kutozingatia misingi bora ya uandishi wa Sheria (drafting principles) Mheshimiwa Spika, Sheria Ndogo nyingine iliyobainika kuweka masharti yasiyo na uhalisia ni The Electronic and Postal Communications (Sim Card Registration) Regulations, 2020 ambayo imetungwa chini ya The Electronic and Postal Communications Act, (Sura. 306). Mheshimiwa Spika, Kamati imebaini kuwa kwa namna ambavyo imeandikwa inazuia umiliki wa laini ya simu zaidi ya moja kutoka katika Kampuni moja ya simu. Kanuni ya 18 (1) imeweka masharti ya idadi ya kadi za simu zinazopaswa kumilikiwa na mtu, Kampuni au Taasisi, ambapo kwa mtu binafsi hatapaswa kumiliki zaidi ya laini ya simu (Sim Card) moja (1) kutoka Kampuni mmoja ya simu kwa matumizi ya huduma ya kupiga, ujumbe mfupi wa maneno na matumizi ya mtandao (Data); na iwapo ni Kampuni au Taasisi, basi hazitapaswa kumiliki zaidi ya kadi ya simu thelathini (30) kutoka katika Kampuni moja ya simu kwa matumizi ya huduma ya kupiga, ujumbe mfupi wa maneno na matumizi ya mtandao. heshimiwa Spika, Kamati inaona kuwa ni vema uandishi wa Kanuni hii ukaonesha kuwa haiweki katazo la umiliki wa laini nyingi za simu kwa kadiri mtu, Kampuni au Taasisi itaona inafaa kufanya hivyo. Aidha, inapendekezwa kuwa Kanuni ya 18(3) inayotoa fursa ya kuwasilisha maombi kwa Mamlaka ya Mawasiliano Tanzania ya kumiliki laini za ziada tofauti na ilivyoainishwa kwa mujibu wa Kanuni hizi ifanyiwe marekebisho ili iainishe utaratibu wa namna ya kuwasilisha maombi ya laini za ziada kwa Mamlaka ya Mawasiliano Tanzania pamoja na utartibu wa kuzingatia iwapo mwombaji hataridhika na uamuzi wa mamlaka hiyo. Mheshimiwa Spika, Kamati inashauri ni vema katika siku za usoni sharti la kuweka idadi ya umiliki wa laini za simu likaondolewa, kwa kuwa wamiliki wa laini hizo za simu watakuwa wamezingatia taratibu zote za usajili. Badala yake Wizara na vyombo husika zitumie mifumo iliyopo kudhibiti namna bora ya matumizi ya laini hizo za simu zinazotumika pasipo kuweka ukomo wa idadi ya laini zinazopaswa kumilikiwa na mtu, kampuni au taasisi. Hatua hii itawezesha kupanua wigo wa makampuni kupata mapato mengi yatokanayo na kuwa na wateja wengi wanaotumia huduma zake, vilevile kutanua wigo wa Serikali kukusanya zaidi mapato ya kodi mbalimbali zitokanazo na matumizi ya mitandao ya simu. Sheria Ndogo kutoendana na uhalisia wa mambo ikiwemo urahisi wa utekelezaji wake. Mheshimiwa Spika, uchambuzi wa Kamati umebaini pia baadhi ya Kanuni za Wizara zimeweka masharti yasiyo na uhalisia na ambayo yanaweza kuleta madhara katika utekelezaji wake. Kanuni hizo ni The Transport Licensing (Public Service Vehicles) Regulations, 2020 ambazo zimetungwa chini ya Sheria ya The Transport Licensing Act (Sura 317), ambapo Kanuni ya 26 inaweka sharti kwa mwenye leseni ya kutoa huduma ya usafiri wa mabasi ya shule kuwa na dereva mwenye umri usiopungua miaka thelathini na tano na miaka isiyozidi miaka sitini. Mheshimiwa Spika, Kamati ina maoni kwamba, sharti la umri uliowekwa kwa mujibu wa kanuni halina uhalisia, kwa kuwa udereva hauzingatii umri tu ulioainishwa bali hutegemea uzoefu wa dereva husika katika kuendesha vyombo vya usafiri. Hivyo Kamati inashauri Kanuni iboreshwe kwa kuongeza sharti la kumtaka dereva mwenye leseni ya daraja la kuendesha mabasi ya shule awe pia na uzoefu wa kuendesha magari ya shule usiopupungua miaka kumi. Sheria Ndogo kukiuka misingi ya haki za binadamu Mheshimiwa Spika, uchambuzi wa Kamati umebaini kuwepo kwa Sheria Ndogo zinazokwenda kinyume na haki za binadamu. Sheria Ndogo hizo ni pamoja na The Transport Licensing (Public Service Vehicles) Regulations, 2020 iliyotungwa chini ya Sheria ya The Transport Licensing Act (Sura 317). Kanuni ya 28(4) inatoa fursa kwa mamlaka kusitisha leseni ya mtoa huduma ya usafirishaji pasipo kutoa fursa ya kumsikiliza mwenye leseni. Mheshimiwa Spika, ni maoni ya Kamati kwamba, maudhui ya Kanuni hii ni kinyume na misingi ya haki za asili ambazo zinaweka sharti la mtu kusikilizwa kabla ya kupewa adhabu. Hivyo Kamati inaona ni vema Kanuni zikaweka bayana mienendo na matukio yanayoweza kupelekea usitishwaji wa leseni pasipo kumsikiliza mtoa huduma. Hii itasaidia kuondoa uwezekano wa matumizi mabaya ya kanuni hii na kupelekea kusitishwa ghafla kwa huduma ya usafiri, kuleta usumbufu kwa watumiaji wa huduma ya usafiri husika pamoja na kuleta athari mbalimbali zitokanazo na uwekezaji uliofanyika katika huduma husika. Sheria Ndogo kuwa na makosa ya uandishi katika Majedwali (Kutorejea Kanuni sahihi, kurejea Kanuni ambazo hazipo, kutorejea kabisa Kanuni na Maudhui ya Jedwali kutofautiana na Vifungu) Mheshimiwa Spika, Kamati pia imebaini kasoro mbalimbali katika Majedwali yaliyopo katika Sheria Ndogo. Kasoro hizo zimebainika katika Sheria Ndogo ya The Natural Wealth and Resources Contracts (Review and Re-Negotiation of Unconscionable Terms) Regulations, 2020 iliyotungwa chini ya Sheria ya The Natural Wealth and Resources Contracts (Review and Re-Negotiation of Unconscionable Terms) Act, (Cap. 450) ambapo Fomu yenye Namba NWR Form - N.3 iliyo katika Jedwali la Tatu ina makosa ya uandishi kwa kutumia maneno yasiyo na muktadha unaoendana na Kanuni hii, ambapo maneno “General Assembly” yametumika badala ya maneno “National Assembly” ambayo ndiyo yaliyokusudiwa katika Fomu hii. Mheshimiwa Spika, Sheria Ndogo nyingine iliyobainika kuwa na makosa katika Majedwali ni The Transport Licensing (Public Service Vehicles) Regulations, 2020 iliyotungwa chini ya Sheria ya The Transport Licensing Act (Sura.317). Katika Sheria hii ilibainika kuwa, Jedwali la Nne linaloonesha mfano wa orodha ya abiria wanaosafiri (manifest) limerejea kimakosa kuanzishwa chini ya Kanuni ya 34 ambayo kimsingi inazungumzia haki ya mmiliki wa leseni kutoza nauli iliyoidhinishwa na mamlaka. Kamati iliona kuwa Kanuni sahihi inayoendana na maudhui ya Jedwali la Nne ni Kanuni ya 33 (1). MAPENDEKEZO YA JUMLA Uandishi wa Sheria Ndogo Kamati inashauri Mamlaka zilizokasimiwa jukumu la utungaji wa Sheria Ndogo, kuepuka kutunga Sheria Ndogo zinazoweka masharti ya jumla katika baadhi ya vifungu na badala yake, zitunge Sheria Ndogo zinazoweka vifungu vinavyofafanua kwa kina namna ya utekelezaji wa masharti mbalimbali yaliyowekwa na Sheria Mama. Utoaji wa Elimu kuhusu masuala ya Sheria Ndogo na Ushirikishwaji wa Wadau Kamati inashauri kuwa ni vema Wizara zikaendelea na programu za utoaji wa elimu kwa umma na kushirikisha wadau kwa karibu pale inapotokea kuna utungwaji wa Sheria Ndogo mpya zinazolenga kuweka utaratibu wa namna ya kusimamia sekta fulani. Ushirikishwaji kwa wadau wanaolengwa na Sheria Ndogo utapunguza changamoto mbalimbali zinazoweza kujitokeza wakati wa utekelezaji wa Sheria Ndogo hizo. Mfano kufuatia Wizara ya Ujenzi, Uchukuzi na Mawasiliano kutunga Kanuni nyingi zinazohusu masuala ya usafiri wa barabara nchini, Kamati inashauri kuwa Wizara iandae programu za utoaji wa elimu kwa wamiliki wa vyombo vya usafiri, madereva, wafanyakazi na wananchi kwa ujumla ambao ni watumiaji wa vyombo vya usafiri, ili waweze kutambua haki na wajibu uliowekwa kwa mujibu wa sheria kuhusu masuala ya usafiri wa barabara. Ushirikiano wa Taasisi/Wizara na Ofisi ya Mwanasheria Mkuu wa Serikali Kamati inazishauri Mamlaka zilizopewa jukumu la kutunga Sheria Ndogo kufanya kazi kwa karibu na Ofisi ya Mwanasheria Mkuu wa Serikali wakati wa utungaji wa Sheria Ndogo, ili kupata ushauri mzuri wa namna bora ya uandishi wa Sheria Ndogo. Mamlaka kutotekeleza maeneo ya Sheria mpaka pale ambapo marekebisho ya maeneo hayo yamefanyika Kamati inashauri kuwa, Mamlaka mbalimbali ambazo Sheria Ndogo zake zimebainika kuwa na vifungu vyenye dosari mbalimbali, kusitisha utekelezaji wa vifungu hiyvo hadi hapo mabadiliko yatakapofanyika kwa kuzingatia ushauri uliotolewa na Kamati. Hii itasaidia kuondoa athari mbalimbali zinazoweza kutokea kwa wanaoguswa na Sheria hizo kutokana na utekelezwaji wake. Kufanya marekebisho katika Sheria Ndogo zilizobainika kuwa na Dosari Kamati inaishauri Serikali kuchukua hatua za haraka kuzifanyia marekebisho Sheria Ndogo zote zenye dosari. Baada ya marekebisho hayo kufanyika na kuchapishwa katika Gazeti la Serikali, Sheria Ndogo hizo ziwasilishwe Bungeni kwa mujibu wa Sheria. HOJA Sheria Ndogo kukinzana na masharti ya Sheria Mama au Sheria nyingine za nchi. KWA KUWA, baadhi ya Sheria Ndogo zilizofanyiwa uchambuzi na Kamati zilibainika kuwa na vifungu vinavyokinzana na masharti ya Sheria Mama na Sheria nyingine za nchi. NA KWA KUWA, kukinzana huko ni kwenda Kinyume na masharti ya Kifungu cha 36 cha Sheria ya Tafsiri ya Sheria kinachotoa sharti kwa Sheria Ndogo kutokwenda kinyume na masharti ya Sheria Mama. NA KWA KUWA, kukinzana huko kunaifanya Kanuni husika kuwa ni batili kwa kiwango ilichokinzana. KWA HIYO BASI, Bunge linaazimia kwamba, Wizara zinazohusika, zifanye marekebisho katika Sheria Ndogo hizo ili kuondoa vifungu vinavyokwenda kinyume na masharti ya Sheria Mama na Sheria nyingine za nchi. Sheria Ndogo kuwa na dosari ya Uandishi wa Majedwali ikilinganishwa na Vifungu vya Sheria KWA KUWA, katika uchambuzi wa Kamati imebainika kuwa baadhi ya Sheria Ndogo zina dosari mbalimbali katika majedwali kuhusu vifungu vinavyoanzisha majedwali husika. NA KWA KUWA, kwa mujibu wa Kifungu cha 25 (2) cha Sheria ya Tafsiri ya Sheria kinabainisha kwamba Majedwali ni sehemu ya Sheria. KWA HIYO BASI, Bunge linaazimia kwamba, Wizara ambazo Sheria Ndogo zake zimebainika kuwa na dosari katika Majedwali zifanyiwe marekebisho ili kuondoa dosari hizo. Sheria Ndogo kutozingatia Misingi ya Uandishi wa Sheria (Drafting Principles) KWA KUWA, katika uchambuzi wa Kamati imebainika kwamba baadhi ya Sheria Ndogo zina dosari mbalimbali za kiuandishi; NA KWA KUWA, dosari hizo zimesababisha mantiki na madhumuni yaliyokusudiwa katika vifungu husika kutofikiwa na hivyo kuleta changamoto katika utekelezaji wake; KWA HIYO BASI, Bunge linaazimia kwamba, Wizara ambazo Sheria Ndogo zake zimebainika kuwa na dosari za kiuandishi zifanye marekebisho ili kuondoa dosari hizo. Sheria Ndogo kutozingatia masharti ya Haki za Binadamu KWA KUWA, uchambuzi wa Kamati umebaini uwepo wa Sheria Ndogo zenye vifungu vinavyokiuka misingi ya haki za binadamu; NA KWA KUWA, utekelezaji wa vifungu hivyo unaweza kupelekea kukosekana kwa haki za msingi kwa walengwa wa Sheria husika HIVYO BASI, Bunge linaazimia kwamba, Wizara ambazo Sheria Ndogo zake zimebainika kuwa na dosari katika vifungu vinavyokiuka misingi ya haki za binadamu zifanye marekebisho ili kuondoa dosari hizo. Sheria Ndogo kuweka masharti yasiyo na uhalisia ikiwemo urahisi wa utekelezaji wake, hali ya uchumi wa walengwa na viwango vya adhabu na faini KWA KUWA, katika uchambuzi wa Kamati imebainika kuwepo kwa dosari zinazoweka vifungu vyenye masharti yasiyo na uhalisia; NA KWA KUWA, dosari hizo zinaweza kupelekea kuwepo ugumu katika utekelezaji wake na hivyo kukandamiza wanaolengwa na Sheria Ndogo husika; KWA HIYO BASI, Bunge linaazimia kwamba, Wizara ambazo Sheria Ndogo zake zimebainika kuwa na dosari katika vifungu vyenye masharti yasio na uhalisia zifanye marekebisho ili kuondoa dosari hizo. HITIMISHO Mheshimiwa Spika, napenda kutumia fursa hii kutoa shukrani zangu za dhati kwako binafsi na Bunge lako tukufu kwa kuweka utaratibu wa Taarifa ya Kamati ya Sheria Ndogo kuwasilishwa katika Bunge lako tukufu. Ni matumaini yangu kwamba utaratibu huu utakuwa endelevu na hivyo kuchangia katika maendeleo ya nchi yetu kwa kuwa masuala mengi yanayoibuliwa kutokana na uchambuzi wa Sheria Ndogo kwa kiasi kikubwa yanagusa maisha ya kila siku ya wananchi wengi. Mheshimiwa Spika, kipekee naomba nimshukuru Mhe. Jenista Mhagama (MB) – Waziri wa Nchi, Ofisi ya Waziri Mkuu (Sera, Bunge, Kazi, Vijana, Ajira na Walemavu) kwa kuendelea kuweka uratibu mzuri ambao uliiwezesha Kamati kutekeleza majukumu yake kwa ufanisi kwa kipindi chote cha Bunge la Kumi na Moja. Aidha, niwashukuru Mawaziri, Naibu Mawaziri, Makatibu Wakuu, pamoja na watendaji wa taasisi zilizo chini ya Wizara husika waliofika mbele ya Kamati katika Bunge hili la Kumi na Moja na kujibu hoja zilizoibuliwa na Kamati. Kupitia majadiliano yenye tija katika vikao hivyo, imepelekea kufanyika marekebisho mbalimbali katika Sheria Ndogo zilizobainika kuwa na dosari. Mheshimiwa Spika, vilevile kipekee kabisa nawashukuru Wajumbe wa Kamati ya Kudumu ya Sheria Ndogo kwa kazi kubwa na nzuri ya uchambuzi wa Sheria Ndogo zilizowasilishwa katika Mikutano iliyotangulia ya Bunge la Kumi na Moja pamoja na kuchambua Sheria Ndogo zilizowasilishwa katika Mkutano wa Kumi na Nane na Mkutano wa Kumi na Tisa wa Bunge na hatimaye kuandaa Taarifa hii. Mheshimiwa Spika, Ni ukweli usiopingika kuwa kazi ya uchambuzi wa Sheria Ndogo ni ngumu kwa kuwa Sheria zinazowasilishwa Bungeni huwa ni nyingi, lakini pasipo kuangalia hilo Wajumbe wa Kamati hii wameifanya kazi hii kwa moyo na juhudi ya hali ya juu na hatimaye kuweza kuchambua Sheria Ndogo zote zilizowasilishwa katika Bunge la Kumi na Moja. Kwa heshima kubwa naomba majina yao yaingie katika kumbukumbu rasmi za Bunge (Hansard):- Mhe. Andrew John Chenge, Mb - Mwenyekiti Mhe. William Mganga Ngeleja, Mb – Makamu Mwenyekiti Mhe. Aida Joseph Khenani, Mb Mhe. Khamis Mtumwa Ali, Mb Mhe. Rashid Ali Abdallah, Mb Mhe. Mlinga Goodluck Asaph, Mb Mhe. John John Mnyika, Mb Mhe. Halima James Mdee, Mb Mhe. Elibariki Emmanuel Kingu, Mb Mhe. Ridhiwani Jakaya Kikwete, Mb Mhe. Sabreena Hamza Sungura, Mb Mhe. Sadifa Juma Khamis, Mb Mhe. Anne Kilango Malecela, MbMhe. Zainab Athman Katimba, Mb xv. Mhe. Salome Wycliffe Makamba, Mb Mhe. Twahir Awesu Mohammed, Mb Mhe. Taska Restituta Mbogo, Mb Mhe. Mary Deo Muro, Mb Mhe. Easther Lukago Midimu, MbMhe. Catherine Nyakao Ruge, Mb Mhe. January Yusuf Makamba, Mb Mheshimiwa Spika, aidha napenda kuwashukuru kwa dhati watumishi wa Ofisi ya Bunge chini ya uongozi mahiri wa Ndg. Stephen Kagaigai, Katibu wa Bunge kwa ushirikiano wanaoipatia Kamati hii ili iweze kutekeleza majukumu yake kwa ufanisi. Aidha, nimshukuru Kaimu Mkurugenzi wa Idara ya Kamati za Bunge Ndg. Michael Chikokoto akisaidiwa na Ndg. Gerald Magili, Mkurugenzi Msaidizi wa Idara ya Kamati za Bunge kwa usimamizi mzuri wa Shughuli za Kamati. Mwisho lakini si kwa umuhimu, niwashukuru Makatibu wa Kamati ya Sheria Ndogo Ndg. Angela Shekifu, Ndg. Stanslaus Kagisa, Ndg. Mkuta Masoli wakisaidiwa na Ndg. Paul Chima kwa kuratibu vyema Shughuli za Kamati hadi kukamilika kwa Taarifa hii. Mheshimiwa Spika, naomba kutoa hoja. KAMATI YA KUDUMU YA BUNGE YA SHERIA NDOGO 5 Juni, 2020 KIAMBATISHO JAMHURI YA MUUNGANO WA TANZANIA BUNGE LA TANZANIA KAMATI YA KUDUMU YA BUNGE YA SHERIA NDOGO JEDWALI LA UCHAMBUZI WA SHERIA NDOGO ISHIRINI NA NANE (28) ZILIZOWASILISHWA KATIKA MKUTANO WA KUMI NA NANE NA MKUTANO WA KUMI NA TISA WA BUNGE, 2020