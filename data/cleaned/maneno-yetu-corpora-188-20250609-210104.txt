Iii kuyaelewa kinaganaga maelezo yanayotolewa katika sura zifuatazo kuhusu ufundichuma ni vema kuelewa na hivyo kuwa na msimamo wa pamoja mintarafu dhana hizi mbili: 1) sayansi na 2) teknolojia. Hii ni muhimu kwa sababu hizi ndizo dhana kuu zinazotawala kitabu hiki. Bila shaka msomaji utakubaliana na mimi kuwa dhana hizi si ngeni masikioni mwetu. Zimekuwa zikitumika mara nyingi tu. Hivi karibuni dhana hizi zimeingilia pia uwanja wa siasa ambako semi kama vile "hizi ni enzi za sayansi na teknolojia" ama "karne ya ishirini na moja ni ya sayansi na teknolojia", ni za kawaida sana katika hotuba za wanasiasa wa 'dunia ya tatu; wakisisitiza umuhimu wa watu wao kuachana na mitindo ya maisha ya kiujima na kufuata nyayo za 'dunia ya kwanza' inayotegemea zaidi sayansi na teknolojia kuliko hulka. Lakini,pamoja na kuzoeleka kwa maneno haya, ni nadra kuona mtu akitafakari na kujiuliza "sayansi" ni kitu gani au "teknolojia" ni nini. Mara nyingi tunachukulia kuwa msemaji na msikilizaji wanalingana katika kufahamu kile kinachoongelewa. Lakini nilipokuwa naandaa muswada wa kitabu hiki, kwa makusudi nilifanya mahojiano na watu, wasomaji watarajiwa, ikiwa ni pamoja na wanazuoni wa nyanja mbalimbali, ili kufahamu kwa kiwango gani dhana hizi zinafahamika. Matokeo ya mahojano hayo yalinikatisha tamaa na kunifanya niamue kutanguliza kitabu hiki kwa maainisho ya dhana hizi ili tuweze kuelewana juu ya kile ninachokiongelea katika sura zinazofuata. Dhana ya Sayansi Neno sayansi linaweza kuainishwa kwa namna nyingi. Lakini kwa ujumla wake na kwa madhumuni ya kitabu hiki, sayansi ni maarifa yahusuyo kuzielewa sheria na kanuni yakinifu zinazotawala na kuongoza. mienendo mbalimbali ya maumbile asilia (hulka), mata au jamii. Sheria na kanuni hizo hufahamika baada ya uchunguzi yakinifu, wa kina, na wa muda mrefu juu ya mambo hayo ili kuhakikisha kuwa tabia zinazojengewa sheria hizo za kisayansi ni za kudumu na wala si zakupita tu. Baada ya kubaini hilo, wanasayansi hutoa nadharia ambayo ni maelezo ya jumla juu ya tabia ya jambo linalochunguzwa. Kwa maana hiyo ni sahihi pia kusema kuwa sayansi ni elimu juu ya tabia za maumbile asilia, mata, jamii na za utamaduni ambao mwanadamu amejijengea. Elimu za sayansi humsaidia binadamu kuuelewa ulimwengu vema zaidi na hivyo kuweza kuutumia ipasavyo. Ikifikia hapo (kuutumia ulimwengu) binadamu hujiingiza katika kipengele cha teknolojia ambacho maelezo yake yatafuata hivi punde. Kwa tafsiri hii ya sayansi, ifahamike kuwa siyo kila elimu itolewayo katika masomo kama kemia, biolojia, na fizikia yaliyozoeleka kuitwa "sayansi" ni sayansi isipokuwa ile tu iliyotokana na utafiti yakinifu uliozaa kanuni, sheria, na nadharia za maarifa yanayotolewa. Mathalani, maarifa yakitolewa kwa kuzingatia visasili, hisia na imani. Kwa mfano, kabla ya ugunduzi wa chanzo halisi cha ugonjwa wa malaria, ambacho ni vimelea aina ya plasimodia vinavyoenezwa na mbu jike aina ya Anopheles, watu wa Ulaya waliamini kuwa ugonjwa huu unaletwa na hewa mbaya, au malaria kwa Kiitaliano. Maarifa haya ya chanzo cha ugonjwa wa malaria hayawezi kuitwa sayansi ingawa yanaangukia katika masomo ya biolojia na tiba (ambayo ni 'sayansi') kwa vile yamejengwa juu ya hisia badala ya- ukweli wa sheria za kimaumbile uliotokana na uchunguzi yakinifu. Hali kadhalika, maarifa yatolewayo katika masomo kama hisabati, historia, jiografia, na hata yale ya lugha yanaweza pia kuitwa sayansi ili mradi yanazo kanuni, sheria na nadharia zinazoyatawala maarifa ya masomo hayo. Ni muhimu pia kufahamu nakukiri kuwa ujuzi wa kisayansi utumikao leo umetokana najitihada za watu wengi waliotangulia na pia umepitia hatua nyingi za majaribio na makosa mengi. Na ili mmoja aielewe sayansi kiukamilifu hana budi kuifahamu pia historia ya sayansi hiyo. Lakini si ajabu kuona wanazuoni wa sayansi wakibeza taaluma zinazoongelea machimbuko ya maarifa, ikiwa ni pamoja na zile zinazohusu sayansi wajifunzazo. Na ili kufahamu historia ya sayansi nyingi sana, kama si zote, itatulazimu kuzipitia kazi zilizofanywa na wanahistoria, wanaakiolojia na wanaanthropolojia, kwani ndio wenye zana na ujuzi wa kuchunguza chimbuko la maarifa hayo. Dhana ya Teknolojia. Teknolojia ni matumizi ya sayansi katika maisha. Wakati kanuni za kisayansi zipo na zinatawala mata na jamii mara nyingi bila kutegemea uwepo wa binadamu ama maamuzi yake, teknolojia ni zao la maamuzi ya binadamu. Teknolojia mara zote ama hupangwa au huundwa na binadamu kwa lengo la kuboresha maisha yake hapa ulimwenguni kwa kutatua matatizo ambayo hulka ama inashindwa kuyatatua au inayatatua kwa kasi ndogo au kiwango kidogo. Kwa hiyo, teknolojia ni sehemu ya utamaduni. Binadamu baada ya kuelewa mienendo ya maumbile ya ulimwengu hubuni mbinu kwa kuigiza mienendo hi yo ili imsaidie katika kupambana na mazingira yake. Mbinu hizo ndizo ziitwazo teknolojia. Kwa mfano, binadamu ameitafiti hulka na kugundua kuwa yai la kuku linahitaji kuatamiwa kwa muda wa siku 21 mfululizo, likiwa linapata joto la mama-kuku la wastani wa nyuzijoto 37.5 Â°C kwa saa zisizopungua 20 kila siku ili kifaranga kiangulike. Baada ya kufahamu kanuni hizo zinazotawala uanguliwaji wa yai la kuku, yaani kiwango cha joto na muda, binadamu anaamua kubuni mashine iitwayo kitotoa, yenye uwezo wa kulipatia yai la kuku joto la kiwango kilekile na kwa muda uleule ambao hulala (mama-kuku) inatoa; kinachobakia ni kudhibiti unyevunyevu na mzunguko wa oksijeni. Teknolojia hii humsaidia mfugaji wa kuku kutotoa vifaranga vingi kwa wakati mmoja na hivyo kujinasua kutokana na kasi ndogo ya hulka. Lakini teknolojia ya kitotoa imejengwa kwa kuiga kanuni za sayansi katika hulka. Na hivyo ndivyo ilivyo kwa teknolojia zote, chanzo chake ni sayansi. Wanasayansi wanaoamini juu ya mageuko badala ya uumbwaji wa binadamu na ulimwengu kiujumla wamekuwa wakitumia teknolojia kama kigezo muhimu katika kumwainisha binadamu. Wao hudai kuwa tofauti kubwa iliyopo kati ya binadamu na wanyama wengine, hususan wale wanaokaribiana zaidi naye kimaumbile kama vile sokwe, gorila na primata wengine, ni kwa binadamu kuwa na uwezo wa kutengeneza zana mbalimbali na kuzitumia kama nyenzo katika maisha yake. Ingawa kuna primata wengine pia wanaoonyesha uwezo wa kutengeneza zana (mathalani sokwe ambao hutengeneza zana za kuvulia mchwa kwenye mashimo yao kwa kukata vijitawi vya miti na kupurua majani yake), uwezo huo ni duni sana ukilinganisha na kiwango cha teknolojia alichofikia binadamu. Kutokana na hoja hii, wataalamu wa anthropolojia na paleontolojia walionelea ni bora spishi ya awali kabisa ya genera ya binadamu ikaitwa Homo habilis, ambaye aliishi zaidi ya miaka milioni 1.5 iliyopita, maneno ya Kilatini yanayotafsiriwa kwa Kiingereza kama Handy man, na kwa Kiswahili, Binadamu fundi. Homo habilis ndiye binadamu mkongwe anayeaminika kuwa alitengeneza zana za mawe za mwanzo kabisa zijulikanazo kama zana za Utamaduni wa Olduwani ambazo zinatoa kielelezo cha mwanzo kabisa cha harakati za binadamu katika safari yake ya kuelekea ugunduzi wa kiteknolojia tunaouona hivi leo. Ni dhahiri kuwa teknolojia ni zana muhimu si tu kwa maendeleo ya sasa ya kiuchumi bali pia kwa mageuko ya binadamu kimaumbile na kiutamaduni. Lakini, kama nilivyosisitiza hapo awali, ili binadamu aweze kubuni teknolojia inampasa aifahamu vyema sayansi. Na kwa sababu kanuni za sayansi zipo katika mazingira yake binadamu, inampasa ayaelewe kikamilifu mazingira hayo, aifahamu mienendo mbalimbali inayotawala maumbile yanayomzunguka ili naye aweze kuzitumia mbinu hizo katika kujitengenezea teknolojia. Kwa hiyo, ili kupata maendeleo binadamu anahitaji vyote viwili, sayansi na teknolojia, kwa vile vinategemeana mithili ya shoka na mpini. Kufanya utafiti wa kisayansi kisha kuacha matokeo yake 'yaoze' pasi na kuyatumia ili kuzaa teknolojia ni upotevu wa rasilimali: akili, muda, na pesa. Hali kadhalika, kimsingi, huwezi kuwa na teknolojia bila sayansi, isipokuwa kama utaamua kuiga teknolojia za wengine. Lakini hilo lifanyikapo linatakiwa liambatane mara moja na utafiti wa kisayansi ili kuiweka teknolojia hiyo katika muktadha wa kisayansi unaoendana na mazingira ambamo teknolojia hiyo itatumika. Kinyume cha hivyo teknolojia hiyo haitadumu; itakufa kwa vile mazingira yaliyotoa kanuni za kisayansi zilizoizaa teknolojia hiyo huenda yasifanane na yale yanayoipokea na kuitumia teknolojia hiyo. Hali hii ndiyo inayozikumba nchi za 'dunia ya tatu' zikiwemo zote za Afrika Mashariki, ambazo zina kawaida ya kupokea teknolojia za nje kindakindaki pasi na utafiti. Tuhitimishe sehemu hii kwa tahadhari juu ya matumizi ya semi kama "karne ya ishirini na moja ni karne ya sayansi na teknolojia", au "tupo katika kipindi cha sayansi na teknolojia". Tahadhari ya kwanza ni kwamba, tusijenge imani kuwa kizazi cha sasa ndio pekee wagunduzi wa sayansi na teknolojia. Sisi tunaendeleza tu yale ambayo tumeyarithi toka kwa vizazi vilivyotutangulia. Ingawa ni sahihi kuwa, kwa vile tumerithi maarifa ya sayansi na teknolojia, tunayo nafasi nzuri ya kuboresha yale tuliyoyakuta na kuongeza mapya, hali inayotusababishia kujisahau na kudharau tulikotoka. Tahadhari ya pili ni kwamba, pamoja na uzuri wa teknolojia, kuna mabaya yake pia. Kwa watu wanaoiangalia teknolojia kwa jicho la kujikosoa hawasiti kutuasa kuwa tunaelekea kubaya badala ya kuzuri. Kwa mfano, wanamazingira wanatuambia kuwa teknolojia yetu leo ni mbaya kuliko ile ya jana kwa sababu inatuelekeza katika kuuangamiza ulimwengu ilhali ile ya jana ilikuwa inalinda mazingira. Teknolojia za Jadi kama nilivyodokeza hapo juu, umri wa teknolojia unalingana na umri wa uwepo wa binadamu katika ulimwengu, ambao ni karibu miaka milioni mbili, tukihesabu kuanzia uwepo wa Homo habilis. Katika kipindi hiki chote binadamu amepitia aina nyingi sana za teknolojia. Wanaakiolojia huzigawanya teknolojia hizo katika makundi makuu mawili kulingana na malighafi zilizotumika katika kutengeneza zana mbalimbali. Makundi haya ni teknolojia za mawe na teknolojia za metali. Teknolojia za mawe zinapatikana katika kipindi kiitwacho Zama za Mawe. Kipindi hiki kimegawanyika katika sehemu kuu tatu: Zama za Mawe za Mwanzo, Zama za Mawe za Kati na Zama za Mawe za Mwisho. Tofauti za zama hizi ni ukubwa, ubora, na unadhifu wa zana zilizokuwa zinatengenezwa. Kipindi cha Zama za Mawe za Mwanzo kilikuwa na zana kubwa na zilizotengenezwa kwa kurashiwa. Taratibu zana hizo zikaendelea kuboreshwa: zilipungua ukubwa na kuongezeka kwa unadhifu hadi kufikia kilele katika Zama za Mawe za Mwisho miaka elfu ishirini hadi kumi iliyopita. Teknolojia za metali zimegawanyika katika Zama za Shaba Nyeusi na Zama za Chuma. Ingawa mawe, shaba nyeusi na chuma vimepewa umuhimu katika kutoa majina ya zama mbalimbali zilizopitiwa na binadamu katika maendeleo yake ya kiteknolojia, ifahamike kuwa kuna malighafi zingine nyingi zilizotumiwa na binadamu. Hizo ni kama vile miti, majani, mifupa (ya wanyama, ndege na samaki), magamba ya wanyama, ngozi na nyinginezo nyingi. Sababu inayofanya malighafi hizi ambazo hutokana na vitu hai zikose umaarufu ni uwezo wake mdogo wa kuhimili uharibifu na kuoza punde ziachwapo na binadamu. Licha ya wepesi wa kuoza kwa zana hizi kuna maadui kama vile mchwa, panya na moto ambao wanaweza kupoteza ushahidi wake haraka sana. Metalajia. Ugunduzi wa teknolojia za metali, na hasa uyeyushaji wa dhahabu, shaba, na chuma ni kitendo kilicholeta mapinduzi makubwa katika historia nzima ya mageuko ya utamaduni wa binadamu. Zipo sababu nyingi za kusema hivi. Kwanza, ufuaji wa metali ni kielelezo cha kupevuka kwa akili ya binadamu. Hii ni kwa sababu binadamu aliachana na utamaduni wa kupata zana zake kwa kuokota na kubadilisha tu umbo la asili la vitu kama mawe, miti, pembe, vipusa, mifupa na makombe na badala yake alianza 'kuumba' malighafi zake kwa kubadilisha tabia za kikemia na kimaumbile za metali hizo. Mathalani, badala ya kuokota kokoto za malamba (mbale za chuma) na kumtupia mnyama ili kumuua, aliweza sasa kuyeyusha malamba hayo na kutengeneza mishale na mikuki ambayo ilikuwa na uwezo wa kuua wanyama kwa haraka, kwa uhakika, na kwa kutumia nguvu kidogo zaidi. Huu ni ushahidi bayana kwamba uwezo wake wa kufikiri uliongezeka. Pili, kwa kufua metali binadamu aliweza kuyanyumbua matumizi ya malighafi hizo kwa mapana zaidi kuliko alivyokuwa akifanya kwa mawe, miti, pembe za wanyama, na vipusa. Licha ya kutengeneza zana mbalimbali kama vile visu, mapanga, majembe, plau, sindano, ndoana, mashoka na zana nyinginezo binadamu aliweza kuumba sanamu mbalimbali iwe za mapambo, biashara ama ibada. Uumbaji huu ulirahisishwa na ugunduzi wa kuyeyusha metali. Njia iliyokuwa ya kawaida ni ile ya kutumia vikombora. Yaani fundi alibuni umbo lolote alilolitaka na kulitengenezea kikombora, halafu metali huyeyushwa na kumiminwa katika kikombora hicho na kuachwa ipoe. Mwishowe kikombora hutolewa kikaacha umbo ama sanamu iliyokusudiwa. Utengenezaji wa sanamu unatoa si tu ushahidi wa kupanuka kwa utamaduni wa binadamu katika nyanja za imani (dini), biashara (kama vile kutengeneza sarafu) na sanaa, bali pia ni kielelezo kwamba binadamu alipata muda wa burudani. Tatu, matumizi ya metali yalimruhusu mtumiaji kusafirisha zana na silaha zake masafa marefu zaidi kuliko ilivyokuwa kwa vifaa vilivyotangulia. Matumizi ya sarafu za metali yalirahisisha sana mabadilishano ya kibiashara kwa vile ilikuwa rahisi kubeba sarafu hizo masafa marefu. Sifa hiyo ya urahisi wa kubeba zana, vifaa na silaha za metali pia ilichangia katika kusambaa kwa ufundi metali duniani. Wakati metali zote zilimletea binadamu sifa hizo zilizotajwa hapo juu, metali ya chuma ilikuwa na sifa za nyongeza. Kwanza, chuma ni metali ngumu na imara zaidi kuliko metali zingine zilizotumiwa na wahenga wetu; na pili mba1e zake hupatikana katika maeneo mengi ulimwenguni ikilinganishwa na metali zingine. Kwa sababu hii, ufundichuma ulitumika sehemu nyingi ulimwenguni na kwa kipindi kirefu zaidi kuliko metali zingine. Ukweli wa hoja hii ya pili unabainika zaidi katika bara la Afrika kuliko katika mabara mengine. Ufinyanzi. Ufinyanzi pia ni teknolojia muhimu sana. Kwa hapa Afrika Mashariki ufinyanzi ulijitokeza na kushamiri yapata miaka elfu nane hadi sita iliyopita. Upatikanaji wa masalia ya vyungu unachukuliwa na wanaakiolojia kuwa ni miongoni mwa dalili za kwanza za maisha ya kutohamahama. Hii ni kwa sababu ni vigumu kwa watumiaji wa vyungu kuvibeba na kuzunguka navyo katika makazi ya muda mfupi kwa vile vyungu ni vizito na ni rahisi kupasuka. Maisha ya kuhama yanaendana na utumiaji wa zana na vifaa vyepesi na ukosefu wa majengo ya kudumu kama wafanyavyo wawindaji na waokotezaji wa leo. Kama nadharia hii inakubalika basi inatubidi tuhoji, je ni nini kilichowafanya wahenga wetu waamue kuachana na maisha ya kuhamahama na kutulia mahali pamoja kwa muda mrefu? Wachunguzi wa maisha ya kale wanahisi kuwa kutulia huko kulitokana na ugunduzi wa kilimo. Hii siyo tu kwa sababu vyimgu siyo rahisi kuhamahama navyo bali pia ni vyombo muafaka kwa kuhifadhia nafaka na mazao jamii ya njugu, Kadhalika, vyungu vinafaa kupikia vyakula vya kinafaka kama vile ulezi, mtama, na uwele. Kama kweli chakula kilihifadhiwa, basi ni ishara pia ya upatikanaji wa chakula cha ziada. Lakini bila shaka mwanzoni kabisa walihifadhi mazao ya porini kabla ya yale waliyozalisha wenyewe kwa kilimo. Hii ni kwa sababu hadi sasa hakuna ushahidi wa moja kwa moja wa kilimo katika kipindi hicho cha katikati ya Holosini hapa Afrika Mashariki kama ilivyo kule Mesopotamia ambako kilimo cha nafaka na ufugaji wa kondoo na mbuzi vilianza takriban miaka 12,000 hadi 10,000 iliyopita. Imebainika kuwa kufikia miaka 7,000 iliyopita wenyeji wa Mashariki mwa Jangwa la Sahara walikuwa wanajalizia uwindaji na uokotezaji wao kwa kutumia ufugaji wa kondoo na mbuzi na labda kilimo. Inaaminika kuwa jinsi ukame ulivyoongezeka kuanzia katikati ya Holosini, wenyeji hao wa Mashariki mwa Jangwa la Sahara walisogea hatua kwa hatua Kusini hadi kufikia Afrika Mashariki yapata miaka elfu 6-5 iliyopita. Kwa mantiki hiyo, wanaakiolojia na wanaisimu huamini kuwa wahamiaji hawa ndio walioleta ng'ombe, mbuzi na kondoo kwa mara ya kwanza katika eneo hili. Ususi. Teknolojia nyingine ambayo ilishamiri katika kipindi hiki ni ususi. Teknolojia hii inaunganisha vipengele vingi, ikiwa ni pamoja na usukaji wa mapakacha, vikapu, mikeka, majamvi, na nyavu. Hii ni moja ya teknolojia ambazo ni ngumu sana kwa wanaakiolojia kubaini umri wake na hata msambao wa matumizi yake kwa uhakika kwa vile malighafi zilizotumika katika kutengeneza zana na vifaa mbalimbali huharibika haraka sana. Lakini ukiangalia usukaji wa pakacha la makuti ya minazi ambalo wakazi wa mwambao hutumia kwa kubebea samaki, nazi, mihogo na kadhalika, ama pakacha la majani ya migomba ambalo jamii zinazolima migomba hutumia katika kuhifadhia chakula, unaweza kuona kuwa teknolojia kama hizi bila shaka zilianza zamani sana. Maana hata kabla ya kuanza kuyalima mazao kama vile minazi na migomba hapa Afrika Mashariki, kulikuwa na mazao mwitu yanayofanana na hayo kama vile migomba-mwitu, miaa, na ukindu ambayo binadamu wa zamani waliweza kusukia mapakacha. Ususi, kama zilivyo teknolojia zingine, ulitawaliwa na mazingira pamoja na mahitaji. Kila jamii ilikuwa inatatua tatizo kulingana na mazingira yake. Mathalani, bila shaka jamii nyingi zilihitaji mkeka, iwe ni kwa kulalia, kukalia, kuanikia mazao, au kwa matumizi mengineyo. Lakini mtawanyiko wa mimea itumikayo kutengenezea mikeka haushabihiani na mtawanyiko wa makazi ya binadamu. Hivyo ilibidi binadamu kuwa mbunifu. Matokeo yake tunapata mikeka iliyosukwa kwa kutumia malighafi mbalimbali kama vile miaa, ukindu, matete, majani ya migomba, nyasi, au vijiti. Ukweli wa hali hii unajidhihirisha pia katika utengenezaji wa nguo za asili. Miongoni mwa malighafi zilizotumika ni nyasi laini za kambakamba, majani mapana, magome ya miti, ngozi za wanyama, na nyuzi za pamba na mimea mingine. Uchongaji. Uchongaji nao ni moja kati ya teknolojia muhimu alizozipitia binadamu. Kuna uchongaji mwepesi kama vile wa timbo ya kuangulia matunda ama timbo ya kuulia nyoka. Matumizi kama haya yalikuwa mengi na pengine si rahisi hata kuyatofautisha kwa kuziangalia zana zake. Lakini uchongaji ambao tunauhusisha katika kundi la teknolojia muhimu ni ule uliohitaji sayansi ili kutekeleza. Tuchukue mathalani utengenezaji wa zana za kusafiria majini: mitumbwi, ngalawa na majahazi. Katika zana hizi tunaona kuwa ilimlazimu binadamu kujifunza na kuelewa sayansi ya ueleaji katika maji. Kutokana na kuzifahamu kanuni za ueleaji aliweza kuchagua spishi za miti inayofaa kutumika majini. Kwa mfano, ilibidi kupata miti myepesi lakini imara na isiyokunywa maji kiurahisi. Aliweza pia kuchagua ukubwa wa gogo na uwezo wake wa kubeba uzito fulani wa binadamu atakayetumia ama watakaotumia. Hali kadhalika, ukubwa na umbile la kasia ilibidi vichaguliwe kwa kuwianisha na nguvu za mtumiaji, ukubwa wa chombo kinachoendeshwa, na nguvu za ukinzani katika uendeshaji wa chombo, iwe ni upepo, mkondo wa maji ama ugumu au ulaini wa maji yenyewe. Ifahamike kuwa hata utengenezaji wa majembe ya miti, mitalimbo ya kuchimbia, vinu, michi, miiko, vigoda, bakuli na sahani vilihitaji ujuzi maalumu. Ilibidi kuchagua miti na kutathmini uwiano kati ya umadhubuti wa mti na matumizi ya chombo kinachokusudiwa kutengenezwa iwe ni cha kulimia, kukalia, ama kutwangia. Baadhi ya zana pia zilikuwa zinaimarishwa kwa kuzirashia katika moto. Matumizi ya mota kwa lengo la kuimarisha yanaonekana pia katika zana za pembe na vipusa. Mitego na Sumu Teknolojia zingine ambazo zilihitaji maarifa maalumu, ingawakwa juujuu huonekana kama nyepesi. Ni pamoja na utengenezaji wa pinde, mizinga ya nyuki, mitego ya wanyama, ndege na samaki pamoja na sumu za kuulia ndege, wanyama au samaki. Haiyumkiniki kuwa utengenezaji wa sumu ulileta mabadiliko makubwa sana kitija katika uwindaji na uvuvi. Mathalani, sumu iliyowekwa katika ncha za mishale iliwawezesha wawindaji kuua wanyama wakubwa kama vile nyumbu, palahala, pundamilia na nyati, ambao wasingaliuawa kiurahisi kwa kutumia mishale au mikuki isiyo na sumu. Umahiri wa teknolojia ya sumu pia upo katika ujuzi wa kisayansi waliokuwa nao watumiaji wake. Kwa mfano, waliweza kutengeneza sumu ambayo ilikuwa na uwezo wa kumwua mnyama, lakini isimwue binadamu atakayekula nyama hiyo! Isitoshe, sumu zote zilizotumika Afrika Mashariki ni zile zilizotokana na mimea na wanyama wapatikanao ndani ya eneo hili. Huu ni ushahidi kuwa utaalamu huu haukuigwa kutoka nje; ni wa asili. Kama hivyo ndivyo, inatupasa kutambua kuwa wahenga wetu wangeweza pia kubuni mbinu za teknolojia na maarifa mengine ambayo mara nyingi imedaiwa kuwa waliiga kutoka nje (kana kwamba wao walikuwa ni punguani). Kwa bahati mbaya sayansi na teknolojia ya sumu haijapewa umuhimu unaostahili na wanaakiolojia na wanaathropolojia. Hivyo, chimbuko na maendeleo yake havifahamiki ipasavyo. Muhtasari. Sura hii imeongelea juu ya sayansi na teknolojia kama dhana. Imeanza kwa kutoa maana ya dhana za sayansi na teknolojia. Sayansi imeainishwa kuwa ni maarifa juu ya kanuni zinazotawala mienendo ya mata na ya utamaduni wa mwanadamu, ilhali teknolojia ni matumizi ya kanuni hizo katika maisha. Nimetahadharisha pia kwamba kuna teknolojia nyingine muhimu sana ambazo binadamu alizipitia, na kwa kweli anaendelea kuzitumia, ambazo mara nyingi zinasahauliwa katika majadiliano ya aina hii. Teknolojia hizi ni kama vile ususi, uchongaji, utengenezaji nguo na ukamuaji wa sumu za kuwindia, Sababu moja kuu inayozifanya teknolojia hizi zisahaulike katika taaluma ya akiolojia ni ugumu wa upatikanaji wa kumbukumbu zake ambao husababishwa na malighafi zitumikazo kushindwa kuhifadhika kwa muda mrefu ardhini. Lakini hiki si kibali cha wanaakiolojia kubweteka. Wanatakiwa kuchukua hiyo kuwa ni changamoto ya kuendeleza utafiti juu ya mbinu zitakazowezesha zana zitokanazo na mazao ya mimea na wanyama ziweze kutambulika na kuhifadhika. CHIMBUKO NA KUENEA KWA TEKNOLOJIA YA CHUMA. Teknolojia ya chuma, miongoni mwa teknolojia zote, ndiyo iliyochangia kwa kiwango kikubwa maendeleo na ustaarabu wa binadamu tunaoendelea kuushuhudia hadi leo. Katika sura hii tutaangalia chimbuko la teknolojia hii katika utamaduni wa binadamu. Ingawa maelezo yanaanzia katika Bara la Asia ambako, kadiri ya ushahidi tulionao hadi sasa, ndiko teknolojia hii ilikoanza kutumika, mjadala mrefu zaidi unazama katika bara la Afrika, na hususan Kusini mwa Jangwa la Sahara. Chimbuko na Kuenea kwa Ufundichuma ulimwenguni Ushahidi mkongwe wa kiakiolojia wa zana zilizotengenezwa kwa chuma unapatikana Mashariki ya Kati. Sehemu zinazojulikana tayari ni pamoja na Samarra iliyopo Kaskazini mwa Iraki ambako, katika kaburi moja, kumepatikana kifaa chenye umbo la mraba chenye urefu wa sm.4.3. Matumizi ya kifaa hiki chenye umri wa miaka 7000, bado hayafahamiki. Sehemu nyingine ya zamani ni Tepe Sialk, huko Kaskazini mwa Irani, ambako vitufe vidogo vitatu vyenye umri wa miaka kati ya 6600 na 6100 vimepatikana (Waldbaum 1980). Lakini kulizuka wasiwasi miongoni mwa wanazuoni kuhusu uwezekano wa vifaa hivyo kutengenezwa kwa chuma cha vimwondo, yaani kilichoanguka toka angani, jambo ambalo hutokea. Umuhimu wa ubishani huu ni kwamba chuma cha vimwondo ni cha asili, yaani kinaweza kutumika bila ya kukiyeyusha. Kwa maana hiyo matumizi ya chuma hicho hayamaanishi ugunduzi wa teknolojia ya uyeyushaji ambayo ndiyo muhimu zaidi katika kupima maendeleo ya ustaarabu wa binadamu na tofauti yake na wanyama wengine. Kwa bahati nzuri kuna uwezekano wa kukitofautisha chuma cha vimwondo na kile cha ardhini. Kile cha vimwondo kina kiasi kikubwa zaidi, asilimia tano (5%) au zaidi, cha madini ya nikeli (Ni) ilhali kile cha ardhini ama hakina nikeli kabisa au kina nikeli kiasi kidogo sana. Kwa mfano, kiwango cha juu cha nikeli kwa chuma kilichokuwa kinazalishwa sehemu mbalimbali za Tanzania ni asilimia 0.108 (kwa uzito) (Mapunda 2002). Uchunguzi kuhusu kiasi cha nikeli uliofanywa katika baadhi ya zana hizi umeonyesha kuwa ile zana ya Samarra ilitokana na chuma cha ardhini, yaani kilichozalishwa kutoka katika mbale, ilhali zile za Tepe Sialk zilitokana na chuma cha vimwondo. Matokeo ya uchunguzi huu yanaonyesha kuwa uzalishaji chuma ulianza yapata miaka elfu saba iliyopita, yaani miaka 5,000 Kabla ya Kristo (KK), huko Mashariki ya Kati. Huu kwa sasa ndiyo ushahidi mkongwe kuliko mwingine wowote ulimwenguni. Lakini napenda ifahamike pia kwamba wakati huo wa mwanzo matumizi ya chuma yalikuwa finyu sana. Yalidhihirika zaidi katika nyanja za urembo na imani za kidini na ni kwa watu wachache, hususan watu maarufu kama vile wafalme. Hali hiyo iliendelea kwa takriban milenia mbili ndipo chuma kilipokoma kuwa ni halali ya wateule na kuanza kutumiwa na watu wengi kwa mahitaji ya kawaida kama vile kutengeneza zana za nyumbani na silaha. Kwa maana hiyo ni halali kusema kuwa kipindi cha Zama za Chuma ulimwenguni kilianza haswa miaka elfu tano iliyopita, yaani miaka 3000 KK. Hata hivyo, chuma hakikufaulu kuipiku shaba nyeusi katika matumizi ya kawaida huko Mashariki ya Kati mpaka ilipofikia miaka elfu tatu iliyopita. Chimbuko na Kuenea kwa Ufundichuma Barani Afrika Wazungumziapo historia ya ufundi metali asilia barani Afrika, wanaakiolojia huligawa bara hili katika maeneo makuu mawili yanayotenganishwa na Jangwa la Sahara: Kaskazini na Kusini. Eneo la Kaskazini hujumuisha mwambao wa Bahari ya Kati, bonde la Mto Nile na pwani ya Bahari ya Sham, na lile la Kusini hujumuisha Afrika ya Magharibi, Mashariki, Kati na Kusini. Mgawanyo huu unatokana na ukweli kwamba historia ya ufundichuma katika maeneo haya mawili una tofauti kubwa. Kwa mfano, eneo la Kaskazini na hasa Misri, yaani bonde la Mto Nile na pwani ya Bahari ya Sham zilipitia katika kipindi cha ufundi mpevu wa shaba nyeusi ilhali Kusini mwa eneo hilo ufundi wa shaba nyeusi haukushamiri, na sehemu nyingi haukutumika kabisa. Fauka ya hayo, katika eneo la Misri, kama vile ilivyokuwa katika Mashariki ya Kati, kulipita kipindi kirefu, takriban miaka elfu nne, tangu watu walipoanza kutumia chuma, yaani mnamo miaka elfu saba iliyopita, hadi uzalishaji chuma ulipokuwa ni jambo la kawaida huko, mnamo miaka elfu tatu iliyopita. Wakati huo huo uzalishaji wa chuma katika eneo la Kusini mwa Jangwa la Sahara ulisambaa na kukua kiufundi kwa muda mfupi kuliko Kaskazini. Sababu zilizofanya chuma kichelewe kushamiri kimatumizi kule Misri na Mashariki ya Kati ingawa utengenezaji wake uliishafahamika ni kuenea kwa matumizi ya shaba nyeusi ambayo kwa wakati huo iliweza kukidhi mahitaji yote ambayo yangefanywa na chuma. Isitoshe, uzalishaji wa chuma una gharama zaidi katika nguvukazi, utafutaji wa malighafi na vitendeakazi vyake kuliko ule wa shaba nyeusi. Na mwisho ni kwamba, katika Zama za Shaba Nyeusi na Zama za Chuma, eneo la Kaskazini lilihusiana kwa karibu zaidi na jimbo zima linaloizunguka Bahari ya Kati kijamii na kiutamaduani, ikiwa ni pamoja na siasa na teknolojia kuliko Kusini mwa Jangwa la Sahara. Kutokana na ukaribu huo wa kijamii na kiutamaduni eneo la Kaskazini mwa Jangwa la Sahara limefanyiwa utafiti zaidi wa kiakiolojia kuliko lile la Kusini. Watafiti wengi wa historia na akiolojia, hususan wale wanaokiangalia kipindi cha kihistoria kiitwacho klasiki, kilichodumu wakati wa kushamiri kwa utawala wa Wayunani na Warumi, takriban miaka 5000-1500 iliyopita, wamelazimika kutafiti eneo la Kaskazini mwa Jangwa Ia Sahara kutokana na uhusiano huo uliojengeka enzi hizo katika eneo zima linalozunguka Bahari ya Kati. Kutokana na upendeleo huu ambao Afrika ya Kaskazini imeupata, nami nitatoa upendeleo wa maksudi kwa eneo la Kusini mwa Jangwa la Sahara. Rata hivyo, tunaweza kuangalia kwa muhtasari tu maeneo hayo ya Kaskazini mwa Jangwa la Sahara ili kupata picha ya bara la Afrika kiujumla. Ushahidi mkongwe zaidi katika bara la Afrika ni wa chuma cha vimwondo ambacho kimepatikana sehemu mbili tofauti huko Misri. Sehemu ya kwanza ni El Gerzeh ambako kumepatikana shanga tisa za chuma, na sehemu ya pili ni Armant ambako kumepatikana pete. Vifaa hivyo vilitengenezwa kati ya miaka 5500-5100 iliyopita. Uyeyushaji chuma unajitokeza kwa mara ya kwanza kabisa Afrika katika nchi hiyohiyo ya Misri, mahali paitwapo El Giza. Masalia ya hapo yana umri wa Nasaba ya Nne ambayo ilidumu kati ya miaka 2565 hadi 2440 KK. Mahali pengine ni Abydos ambapo masalia yake ni ya Nasaba ya Sita, ambayo ilidumu kati ya miaka 2345 hadi 2181 KK. Hata hivyo, uzalishaji wa chuma haukushamiri huko Misri hadi ilipofikia kame ya saba KK (Waldbaum 1980). Uzalishaji wa chuma katika eneo la Kusini mwa Jangwa la Sahara ulianza katika milenia ya kwanza KK. Ushahidi mkongwe, ikiwa ni pamoja na matanuu, nyelo na lombwe, unapatikana Taruga na Nsukka huko Nigeria ambako masalia yake yana umri wa miaka 2600. Sehemu nyingine ni Do Dimmi huko Nigera mbako kuna ushahidi wa zaidi ya miaka 2800 iliyopita. Huko Gabon, sehemu kama vile Otoumbi, Moanda na Oyem, kuna ushahidi wa miaka 2700-2200 iliyopita. Ushahidi mwingine mkongwe umepatikana Uhayani, Magharibi mwa Ziwa Viktoria nchini Tanzania, huo ni wa kati ya miaka 2500-2200 iliyopita; na Meroe huko Sudani, ambako umri wenye uhakika ni wa miaka 2200 iliyopita. Kuna sehemu zingine pia huko Rwanda na Burundi ambako umri wake una mgogoro bado. Lakini ukithibitishwa, basi sehemu hizo zitakuwa ndizo zenye ushahidi mkongwe zaidi kuliko mwingine wowote Kusini mwa Jangwa la Sahara. Sehemu hizo ni pamoja na Gesiza, Rwanda, inayosemekana kuwa na umri wa miaka 2900 na Miramba III, Muguga V and Twiyange I, huko Burundi, zenye umri wa kuanzia miaka 3500 hadi 2800 (kwa baadhi ya sehemu zilizotajwa hapa angalia Kielelezo 2.1). Baada ya kupitia umri wa uzalishaji chuma katika sehemu mbalimbali za bara hili, sasa tuangalie mdahalo juu ya namna teknolojia hii ilivyoanza Kusini mwa Jangwa la Sahara. Chimbuko na Kuenea kwa Ufundichuma Kusini mwa Jangwa la Sahara: Mdahalo Suala la jinsi uzalishaji chuma na ujuzi wa metali zingine ulivyochimbuka katika eneo la Kusini mwa Jangwa la Sahara limewatatiza wataalamu wa masuala haya kwa muda mrefu sana; kuanzia enzi za wamisionari, wapelelezi, na wasafiri wengine katikati ya kame ya kumi na tisa hadi wanataaluma wa leo. Kumejitokeza makundi makuu mawili yenye mitazamo tofauti kuhusiana na suala hili. Kundi moja linaamini kwamba Waafrika waliupata ujuzi huu kwa kuiga kutoka nje, na lile la pili linaamini kuwa wenyeji wa eneo la Kusini mwa Jangwa la Sahara waliugundua ujuzi huu wao wenyewe. Wafuasi wa kundi la kwanza, linaloamini kuwa ufundi huu uliigwa kutoka nje, wanadai kuwa chanzo chake ni Mashariki ya Kati. Pia wanadai kuwa ufundi huu uliingia Kusini mwa Jangwa la Sahara kupitia moja au zaidi ya njia zifuatazo: 1) kupitia Kathage nchini Moroko, na kutoka hapo kuvuka Jangwa la Sahara hadi Afrika Magharibi; 2) kupita Meroe, Sudani na hatimaye Afrika Magharibi, kisha Afrika Mashariki; 3) kupitia Aksum, Ethiopia na kutoka hapo hadi Afrika Mashariki; na 4) njia ya baharini moja kwa moja kutoka Mashariki ya Kati hadi Afrika Mashariki. Kati ya njia hizi zote ile ya kwanza ndiyo ambayo bado haijapoteza umaarufu wake. Wafuasi wa mtazamo huu wanasema kuwa maarifa juu ya utengenezaji chuma yalipelekwa pande za Kusini Magharibi ya Bahari ya Kati na wakoloni wa Kifoeniki baada ya miaka 3000 iliyopita, Miaka 400 baadaye wafanyabiashara wa Kibeba kutoka Kaskazini mwa Afrika, ambao ndio wanaoyumkinika kujifunza ujuzi wa kutengeneza chuma kutoka kwa wenyeji wa Kathage, wanasadikiwa kuwa walianza kuusambaza ujuzi huu Kusini mwa Jangwa la Sahara (Tylecote 1975; Kense 1985). Kwa bahati mbaya, hadi leo hakuna ushahidi thabiti unaoitetea njia hii wala zile tatu zilizosalia. Kwa mfano, kigezo kimojawapo cha kuiamini njia hii ingekuwa kushamiri kwa uzalishaji chuma maeneo ya Kathage, ambayo ndiyo bandari ya kupakulia ujuzi huo. Lakini utafiti wa kina na wa muda mrefu uliofanywa katika eneo la Kathage na kandokando yake haujabaini jambo hili. Kumepatikana masalia machache sana, jambo linaloonyesha kuwa huenda wakazi wa maeneo hayo walikuwa ni watumiaji wa chuma kuliko wazalishaji. Nakama hivyo ndivyo, haiyumkiniki kuwa wangeweza kuusambaza ujuzi wa kuyeyusha chuma hadi Afrika Magharibi ama kwingineko. Pamoja na kukosekana kwa ushahidi wowote makini, jambo la kushangaza ni kwamba kundi hili bado linag'ang'ania msimamo wao kama luba. Wanadai kuwa hata kama hakuna ushahidi madhubuti "ni busara kuamini kuwa maarifa ya utengenezaji metali yaliletwa Kusini mwa Jangwa la Sahara kutoka nje ya eneo hilo" (Miller na van der Merwe 1994:8) (Tafsiri yangu). Hata hivyo, kutokana na ukweli kwamba watu wanaoshikilia imani hii si mbumbumbu bali ni wanaakiolojia mabingwa na wategemewa kama vile Peter Shinnie (1971), R.F. Tylecote (1975), Francois Kense (1983,1985), na wengineo wengi, inatulazimu kuuchunguza msimamo wao kwa makini zaidi badala ya kuutupilia mbali kiharakaharaka. Inabidi tuhoji na kudadisi kama sababu zao ni za kisayansi ama za kiitikadi. Kabla ya kuchambua hila ningependa niiweke bayana kwako msomaji nguzo ya madai yao. Mhimili mkuu wa kundi hili ni bunio kwamba ili teknolojia ya chuma, ambayo kimsingi ni teknolojiajoto ngumu, iweze kuchimbuka inatakiwa itanguliwe na teknolojiajoto nyepesi zinazohitaji joto la chini kuliko lile linalohitajika kukiyeyusha chuma. Teknolojiajoto hizo ni kama vile uchomaji wa vyungu na sanamu za udongo katika matanuu; uokaji wa saruji na kioo; na uyeyushaji wa metali laini kama vile dhahabu, shaba, na risasi. Inadaiwa kuwa, baada ya kuzitumia teknoloniajoto kama hizi watumiaji wangaliweza kujijengea uzoefu wa kiufundi wa kuwawezesha polepole kugundua mbinu za kuongeza joto ambalo linaweza kuyeyusha chuma. Licha ya kujenga uzoefu wa kuongeza joto wataalamu hawa wanadai pia uyeyushaji wa metali laini kama vile shaba na risasi unaweza kuwapa nafasi ya kuziyeyusha, japo bila ya kukusudia, mbale zenye madini ya chuma ambazo hutumika kama kichochezi wakati wa kuyeyusha shaba na risasi. Uyeyushaji huu usiyokusudiwa wa mbale za chuma ndiyo ungaliwafungua macho mafundi hao wa shaba ama risasi na kuwafanya waamue kuyeyusha mbale za chuma kwa kukusudia, na hivyo kuzaa ufundichuma. Fauka ya hayo, wayeyushaji washaba na risasi wangeweza pia kupata uzoefu wa matumizi ya matanuu, viriba, na vichochezi, vitu ambavyo hutumika pia katika kutengeneza chuma. Kadiri ya bunio hili, wenyeji wa Kusini mwa Jangwa la Sahara wasingeweza kugundua teknolojia ya chuma kwa sababu katika eneo hili hakuna ushahidi thabiti wa teknolojiajoto zisizo za chuma ambazo zilijitokeza kabla ya uzalishaji chuma. Sababu nyingine itolewayo na wafuasi wa kundi hili ni kukosekana kwa masalia ya ufundichuma yenye umri mkubwa kuliko ule wa Mashariki ya Kati kama tulivyoona mwanzoni mwa sura hii. Hizi ndizo hoja zinazotengeneza nguzo ya imani ya kundi hili. Baada ya kujua msingi huo sasa tunacho kigezo cha kuhoji uhalali wa kisayansi wa msimamo wao. Lakini kabla ya kufanya hivyo inabidi pia tufahamu hoja za kundi la pili ambalo huamini kuwa teknolojia ya chuma iliyoshamiri Kusini mwa Jangwa la Sahara ilichimbuka katika eneo hilohilo. Sababu zinazotolewa na kundi hili ni nyingi, ikiwa ni pamoja na zifuatazo. Kwanza, wanaeleza kuwa hakuna ushahidi wowote unaoonyesha kuwa ujuzi huo ulitoka nje. Kipimo kikuu cha kufahamu kama ujuzi huu uliingizwa kutoka nje au hapana ni kufanana kwa teknolojia ya mtoaji na ile ya mpokeaji. Lakini inaonekana kuwa ufundichuma wa Kusini mwa Jangwa la Sahara haulandani na ule wa Mashariki ya Kati. Akitolea mfano wa ufundichuma wa Kagera, Kaskazini-Magharibi mwa Tanzania, Peter Schmidt anasema kuwa teknolojia ya Kagera inayo tofauti kubwa na ile ya Ulaya au Mashariki ya Kati kiasi kwamba "tunadhani kuwa bunio linaloaminika zaidi la kuelezea chanzo cha teknolojia iliyokuwa inatumika Kagera ni kwamba ujuzi huu uligundulika huria barani Afrika" (Schmidt 1983:434) (Tafsiri yangu). Pili, ustadi, uchangamano na ubadilikajibadilikaji wa teknolojia hii, vinavyobainishwa kiethnolojia na kiakiolojia katika eneo la Kusini mwa Jangwa la Sahara, vimewafanya wafuasi wa kundi hili kama vile Bassey Andah (1979,1981), Peter Schmidt (1981,1983), A. 1. Okpoko (1987), Nicolas David na wenzake (1989) na wengineo wengi, kuamini kuwa mafundi wa eneo hili lazima walikuwa ni wabunifu wenyewe na wala si waigaji tu wa teknolojia iliyotoka nje. Baada ya kuangalia umahiri wa teknolojia ya uyeyushaji chuma wa Wamafa wa huko Kaskazini mwa Cameroon, Nikolas David na wenzake wanahitimisha kwa kusema: Kwa vile hakuna kumbukumbu za utumiaji wa aina hizi za mbinu za kuyeyusha chuma mahali pengine popote, basi ugunduzi wa asili ndio unaofikiriwa. Lazima tuhusudu umahiri wa huyo mgunduzi tusiyemfahamu (David et al. 1989:203) (Tafsiri yangu). Tatu, kwa vile mbale za chuma hupatikana kwa wingi sana Kusini mwa Sahara na ni rahisi kuzitambua kuliko zile za shaba na bati, Bassey Andah (1979:141) anaamini kuwa kuna uwezekano mkubwa kuwa ufundichuma uliweza kuanza pasi kupitia ufundishaba na hata labda kutangulia ufundishaba. Matumizi hayo ya mbale za chuma ni pamoja na kuremba nyungu, nyumba, miili ya watu na kuchora katika mapango ya mawe. Kwa maneno mengine, ile nadharia ya tekinolojiajoto inayotumiwa na kundi la kwanza inaweza ikafaa Ulaya lakini ikashindwa kufanya kazi mahali pengine, mathalani Kusini mwa Jangwa la Sahara. Kuna mifano mingi ya nadharia za Magharibi zilizoshindwa kufanya kazi barani Afrika. Andah anatoa mfano wa nadharia iliyovuma na kutawala historiografia ya Afrika kwa kipindi chote cha ukoloni na miaka ya mwanzo ya uhuru ambayo hujulikana kama nadharia ya kisasili cha Wahamitiki. Lengo la nadharia hii ilikuwa ni kujenga imani kwamba kila kitu kizuri ama chenye manufaa kinatoka Kaskazini ambako kuna Wakasanodi. Utafiti wakihistoria kiisimu na kiakiolojia baadaye umeweza kukanusha baadhi ya ustaarabu ule ambao mwanzo ulidhaniwa kuwa uliletwa barani Afrika na Wahamitiki. Hivyo Andah anaonya kwa kusema, "ni makosa kudai kuwa mawazo ya watu kutoka nje, mara nyingi kutoka Kaskazini kupitia Jangwa la Sahara, ndiyo yaliyohimiza ama kuanzisha karibu maendeleo yote makubwa yahusuyo uzalishaji wa chakula au utengenezaji wa shaba na chuma wa asili" (Andah 1981:593) (Tafsiri yangu). Kwa maneno haya, Andah na wenzake wanaona upo uwezekano wa kundi la kwanza kuwa na hoja za kiitikadi. Hii ni kusema kuwa wafuasi wa kundi la kwanza wanashikilia msimamo wao, japokuwa ushahidi wa kisayansi haupo, kutokana na kutoamini kuwa jambo lolote jema ama bora linaweza kuletwa na mtu mweusi; yeye lazima aige kwa mtu mweupe. Baada ya kuziangalia hoja za kila moja ya makundi haya mawili, sasa ni wakati mwafaka wa kuamua wapi kwenye hoja nzito zaidi. Mimi binafsi ninayo mitazamo miwili inayotegemeana katika kuchangia mdahalo huu. Mosi, bado ni mapema mno kutoa uamuzi wenye uhakika. Hii ni kwa sababu hakuna upande wenye data za kutosha kutetea madai yake kikamilifu. Utafiti zaidi unahitajika ili kukusanya data zaidi na pia kufanya majaribio ya kufahamu jinsi gani wahenga wetu wangeweza kugundua uyeyushaji wa chuma pasi kuiga kwa mtu. Msisitizo wa utafiti huu uwe katika kufahamu hoja za kiutamaduni na kimazingira ambazo zingechangia katika ugunduzi wa ufundi huu barani Afrika na kwingineko duniani. Tusitosheke na kulinganisha umri tu katika kuamua ujuzi huu ulianza wapi, bali zaidi tuangalie na tulinganishe vigezo mbalimbali vya kiteknolojia na kijamii vinavyoambatana na teknolojia hii mahali mbalimbali. Nasema hivi kwa sababu kuna ushahidi kuwa jamii tofauti, zinazotenganishwa na umbali na vipingarnizi maridhawa vya kihulka kama bahari, milima na majangwa visivyoruhusu mawasiliano ya aina yoyote kati ya jamii hizo zimeweza kugundua ujuzi unaolingana pasi na kuiga. Mathalani, imebainika kuwa wakati Wamisri wanagundua maarifa ya maandishi na ustaarabu mwingine ulioambatana na maarifa hayo yapata miaka elfu tano iliyopita, maarifa yanayofanana sana na hayo yalikuwa pia yanashamiri miongoni mwa jamii ya Wamaya kule Amerika ya Kati. Kwa kipindi kirefu wanazuoni wanaoamini juu ya chanzo kimoja cha ugunduzi (na wengine kuwa waigaji) walihangaika sana kujaribu kuonyesha jinsi Wamaya walivyoweza kuyapata maarifa yao kutoka kwa Wamisri. Lakini leo hii madai hayo yamekwishaonekana kuwa ni upuuzi. Wazo linalokubalika leo hii ni kwamba maarifa ya Wamaya yaligunduliwa na wao wenyewe wala hayakuigwa kutoka kwa Wamisri. Ili kuwa na uamuzi yakinifu inatupasa kuangalia mifumo ya uzalishaji ya jamii husika kwa lengo la kugundua haja na nguvu za ndani zilizoweza kuleta msukumo wa kuanzisha au kuigiza teknolojia ya kuwasaidia wahusika kujikimu katika mazingira yao. Kuna mifano mingi tu, na hata Kusini Mwa Jangwa la Sahara, inayoonyesha kuwa baadhi ya jamii zimeendelea kuishi maisha 'duni' kwa karne nyingi huku zimezungukwa na jamii zenye maisha ya 'kisasa'. Wala haijawashawishi watu hao wenye maisha 'duni' kuwaiga hao majirani zao. Badala yake wameendelea na utamaduni wao ambao kwa mtazamo wa wengine inaonekana umepitwa na wakati na hivyo hauleti maendeleo. Baadhi ya mifano hiyo ni kama vile Wahadzabe wa Kaskazini mwa Tanzania na Wakhoisani wa Kusini mwa Afrika ambao wameendelea na utamaduni wao wa kuwinda na kuokoteza mazao ya porini wakati huohuo wakielewa fika kuhusu 'ubora' wa kilimo na ufugaji ambavyo majirani zao kwa krnme nyingi tu wamekuwa wakifanya. Kushindwa ama kupokelewa au kuigwa kwa kilimo na ufugaji katika jamii hizi ni ishara kwamba mazingira, na hasa utamaduni wa wawindaji hawa, vimetengeneza uwiano unaojitosheleza. Mifano hii iliyotolewa hapa juu, ule wa Wamisri na Wamaya, na huu wa jamii za wawindaji inaasa kuwa suala la kuenea kwa teknolojia ya chuma Kusini mwa Jangwa la Sahara linapaswa liangaliwe kwa hadhari. Si busara kuchukua kwa pupa fikra kwamba ufundichuma ungeweza kuigwa kiurahisi na wenyeji wa eneo hili eti kwa sababu tu ufundi huu ni 'bora'. Wenyeji hao wasingeweza kuupokea ufundi huo kama mazingira ya kimaumbile na kiutamaduni yasingeruhusu. Kwa maana hiyo, nguvu za uzalishaji za jamii hizo zilikuwa zimefikia hatua ya kuhitaji mabadiliko. Wajuzi wa mambo ya uchumi wanatujuvya kwamba hali ikifikia hapo utamaduni huo huwa hausubiri nguvu za kutoka nje zilete mabadiliko hayo, nguvu za ndani ndizo zenye wajibu huo. Hizi zitasaidiwa na nguvu za nje pale tu ambapo nguvu hizo za nje zitakuja wakati mwafaka. Kwa hiyo, kama ufundi huu ulipokelewa kutoka nje ina maana kuwa huo ulikuwa ni wakati mwafaka kwa teknolojia hiyo kutumika katika jamii hizi. Hivyo basi hatuwezi kukataa ukweli kwamba wenyeji hao walikuwa hawana budi kuyafanya mabadiliko haya. Na kama hivyo ndivyo, basi kuna uwezekano mkubwa kuwa baadhi ya wenyeji walikuwa tayari wameyafanya mabadiliko haya wao wenyewe kabla ya ujuzi wa wageni kuwafikia kwa vile uwezo wa kiakili walikuwa nao, hitaji la chuma lilikuwepo, na malighafi zilijaa. Mtazamo wa pili unahusu kutengeneza kundi la tatu ambalo halifungamani na yale mawili ya mwanzo. Kundi hili linaamini kuwa chimbuko la ufundichuma Kusini mwa Jangwa la Sahara ni la ndani na nje ya eneo hili. Kosa moja kubwa ambalo makundi yote mawili yanafanya ni kulichukulia eneo lote la Kusini mwa Jangwa la Sahara kuwa linalingana na ni kitu kimoja. Wanasahau kuwa eneo hili lina ukubwa usiopungua kilomita za mraba 20,000,000, kukiwa na maliasili (wanyama, mimea, maji, na milima) ya aina tofauti. Pia kuna jamii mbalimbali, baadhi zikiwa na utamaduni wenye mizizi mirefu kuliko kokote ulimwenguni ikumbukwe kuwa eneo hili ndiko chimbuko la binadamu na utamaduni wake zaidi ya miaka milioni mbili iliyopita. Wanahistoria na wanaakiolojia wanatujuvya kwamba kwa nyakati na mahali tofauti maliasili hizi zimetumika kama nyenzo za kuunganisha jamii, na wakati mwingine na mahali pengine rasilimali hizohizo zimetumika kuzitenganisha jamii, iwe za ndani kwa ndani ama za ndani na za nje. Kwa mfano, wakati Bahari ya Kati leo hii ni mpaka kati ya Afrika na Ulaya, bahari hiyo ilikuwa ni kiungo cha watu wenye utamaduni mmoja hata pungufu ya milenia mbili zilizopita; hali kadhalika kwa Bahari ya Sham and Bahari ya Hindi. Tukizingatia ukubwa na tofauti za kimazingira haiyumkiniki kuamini kwamba wenyeji hao walikuwa na chimbuko moja la teknolojia ya chuma. Inashawishi mno fikra kuamini kuwa kuna baadhi ya maeneo ambayo wenyeji wake waligundua ujuzi huu wao wenyewe kutokana na matakwa ya kiutamaduni na uwezo wa mazingira yao. Baadaye watu hawa wakaja kufahamu juu ya wenzao nje ya jamii zao waliokuwa wana ujuzi wa kuzalisha chuma. Maarifa haya ya nje yaliwaongezea umahiri pale walipochanganya na yale ya kwao. Hii tunabainisha kwa kuangalia umahiri na mchangamano wa teknolojia ya chuma iliyokuwa inatumika Kusini mwa Jangwa la Sahara. Lakini ni ukweli pia kwamba kuna baadhi ya jamii, na labda ni nyingi, ambazo zilipata maarifa juu ya utengenezaji chuma kwa kuiga kutoka kwa majirani zao ama hapahapa Afrika au kwa jamii za nje ya Afrika. Wenyeji hawa walipata ujuzi huo kwa mahusiano ya kibiashara, kwa kutembeleana, ama kwa kuvamiana. Njia hizi ni rahisi kuzibaini pale ambapo ujuzi huo uliigwa kutoka nje ya Afrika kuliko pale ambapo msambao ulikuwa ni wa ndani kwa ndani. Ushahidi wa kulandana kwa maumbile ya vitendeakazi vya teknolojia ya chuma kama vile matanuu, na viriba umedhihirika katika ukanda wa mto Nile na sehemu kadhaa katika Pembe ya Afrika (Mapunda 1997). Teknolojia ya sehemu hizi inafanana na ile ya Misri, Italia, na Uarabuni. Hivyo watafiti wanaotaka kuliangalia suala hili inawapasa pia kuziainisha jamii za waigaji na zile za wagunduzi ndani ya eneo hili. Muhtasari Sura hii imejadili juu ya historia ya utengenezaji chuma kuanzia nje ya bara la Afrika hadi ndani ya Afrika, huhusan Kusini mwa Jangwa la Sahara. Katika mjadala huo mkazo umekuwa katika kuzionyesha sehemu zile ambazo zinatoa ushahidi mkongwe zaidi nje na ndani ya bara hili. Sehemu kubwa ya sura hii imechanganua mdahalo juu ya madai ya chimbuko la ufundichuma katika Afrika, Kusini mwa Jangwa la Sahara. Makundi mawili yanayochuana yamechambuliwa: wale wanaoamini kuwa chimbuko ni nje na wale wanaodai kuwa chimbuko ni ndani ya bara hili. Hoja za pande zote mbili zimeorodheshwa na kufafanuliwa. Imeonekana kuwa hakuna kundi ambalo lina ushahidi wa kutosha kiasi cha kuweza kujenga msimamo katika kitabu hiki. Pamoja na kutoa wito wa kuzidisha utafiti yakinifu katika suala hili, mimi binafsi nimetoa msimamo wangu juu ya mdahalo huu. Nimesema kwamba ziko dalili zinazoonyesha kuwa njia zote mbili zilitumika. Baadhi ya jamii ziligundua zenyewe ujuzi huu na zipo baadhi ambazo ziliiga, iwe kutoka kwa majirani zao wa karibu ama kutoka kwa watu wa mbali. Hivyo watafiti wa suala hili hawana budi kuzitofautisha jamii za watengenezaji chuma katika makundi haya mawili kwanza. Mtazamo wa sasa unaoliangalia eneo la Kusini mwa Jangwa la Sahara kuwa ni la hali moja na kwamba limekuwa hivyo tangu zama hizo unaleta fujo na kuchelewesha upatikanaji wajibu sahihi. KUSAMBAA KWA TEKNOLOJIA YA CHUMA AFRIKA MASHARIKI: MITAZAMO NA USHAHIDI Ushahidi mkongwe kabisa wa uzalishaji chuma uliopatikana hadi sasa Afrika Mashariki unatoka eneo la Magharibi mwa Ziwa Viktoria ambako masalia mengi ya ufundi huo yamepatikana. Ushahidi huo ni pamoja na matanuu, nyelo, lombwe, mkaa, mbale, na zana mbalimbali za chuma. Masalia haya yanaonyesha kuwa wakazi wa eneo hilo, wakitumia malighafi ipatikanayo hapo kama vile mbale za mtapo na limonaiti, udongo wa mfinyanzi, miti, na mkaa, waliweza kutengeneza chuma cha pua zaidi ya miaka 2200 iliyopita (Schmidt 1997). Sehemu nyingine zenye masalia makongwe katika Afrika Mashariki ni kama vile Nkese, Magharibi mwa milima ya Usambara, Kaskazin Mashariki mwa Tanzania ambako kumepatikana masalia ya tanuu, lombwe, na vipande vya nyelo vikiwa vya kati ya miaka 1900-1700 iliyopita (Schmidt 1988). Mafungu ya lombwe na nyelo pia yamepatikana Mkiu, kilomita 75 Kusini mwa Dar es Salaam yakiwa na umri wa miaka 2000-1600 (Schmidt et al. 1992). Nchini Msumbiji, sehemu za Enkwazini, Mzonjani, Silver Leaves, Matola na Zitundo kumepatikana masalia ya lombwe na vipande vya nyelo vya miaka 1800-1700 iliyopita. Katika nchi ya Malawi kumepatikana ushahidi wa masalia ya nyelo, lombwe, zana za chuma kama vile pete, na vipande mbalimbali vya chuma sehemu mbalimbali ikiwa ni pamoja na Nkope, Mwabulambo, Kayerekere, Kamguze, Chombe, Kasumanguwo, Ngosi, na Kaziwiziwi. Masalia hayo ni ya kati ya miaka 1700-1000 iliyopita. Pia masalia ya shanga za shaba na chuma yanayokadiriwa kuwa ni ya miaka 1800 iliyopita yamepatikana huko Mabveni nchini Zimbabwe. Kiasi kikubwa cha lombwe, vitali, na vipande vya zana za chuma kama vile nyembe, ncha za mikuki, na pete vyote vikiwa ni vya miaka 1500 iliyopita vimepatikana Kapirimbwe nchini Zambia. Hizi ni baadhi tu ya sehemu muhimu ambako masalia ya ufundichuma yamepatikana. Baada ya kuangalia mifano ya ushahidi wa mwanzomwanzo wa ufundichuma sasa tuchambue jinsi ufundi huu ulivyoanza katika Afrika Mashariki. Mwanzo wa Ufundichuma Afrika Mashariki Katika Sura ya Pili tumeona juu ya utata na mvutano unaojitokeza. Katika kutafuta chimbuko la ufundi huu katika bara la Afrika kiujumla. Mdahalo huu unahusika hapa pia. Lakini kwa vile tumeuchambua kwa kirefu katika sura iliyotangulia nisingependa nirudie tena hapa. Isipokuwa kuna hadhari nyingine ambayo napenda msomaji uifahamu. Hii inahusu mtazamo wenye walakini, japokuwa umezoeleka, wa kuangalia mweneo wa ufundichuma katika Afrika Mashariki. Huu hujulikana kitaalamu kama "Mtazamo wa Kimstari". Mtazamo wa kimstari. Huu ni mtazamo finyu unaoangalia chimbuko na kusambaa kwa ustaarabu wowote wa mwanadamu kwa kuanzia kiini kimoja na kutoka hapo kupanuka hatua kwa hatua kwa kufuata uelekeo mmoja na unaotabirika kama mstari. Kwa mfano, Wazungumziapo teknolojia ya chuma iwe ama Afrika au nje ya bara hili, wataalamu wenye mtazamo huu wanadai kuwa ufundi huu ulianza mahali pamoja, hususan Mashariki ya Kati, na kisha ukasambaa kuelekea sehemu zingine duniani; kadhalika ulianza muda fulani.(miaka elfu saba iliyopita) halafu ukazidi kupanuka na kupevuka jinsi muda ulivyozidi kuendelea. Kwa mantiki hiyo, mahali penye ushahidi mkongwe kuliko penginepo ndipo huwa sehemu ya kuanzia maelezo. Na bila shaka msomaji utagundua kuwa mtazamo huu ndio unaotumiwa hasa na kundi lile linaloamini juu ya chimbuko la nje la ufundichuma Kusini mwa Jangwa la Sahara kama tulivyokwishaona katika Sura ya Pili. Lakini pamoja na kuzoeleka na "umantiki" uonekanao katika mtazamo huu, kuna tatizo kubwa linaloambatana nao. Mtazamo huu unalemaza fikra za watafiti, ambao hufikia pahala wakaamini kuwa kila ugunduzi lazima uwe na chanzo kimoja tu. Hivyo tunabaki wakati wote kuangalia mambo katika ukinzani wa wagunduzi na waigaji. Nakwamsingi huo,jambo lolote likiishagunduliwa na wale 'waliobarikiwa' na Mungu kuwa ndio wenye vipaji, basi litawafikia wale waigaji, ambao ni mbumbumbu, kwa njia ya mweneo. Mtazamo huu ndio uliotumika katika kuelezea mageuzi ya kiufundi ambayo jamii za Afrika Mashariki zili yapitia katika kipindi cha Zama za Chuma kama vile yaelezwavyo na John Soper (1971a,b,nac); na David Phillipson (1977, 1985). Kwa hali hiyo, katika kuelezea chanzo na kusambaa kwa teknolojia ya chuma Afrika Mashariki, wanazuoni hawa wamekuwa na kawaida ya kuanza na eneo la ukanda wa maziwa, lililopo Magharibi mwa Ziwa Viktoria. Na hii ni kwa sababu, kama ilivyoelezwa mwanzoni mwa sura hii, ndiko ushahidi mkongwe kuliko wowote ulikopatikana. Wanaakiolojia wamekuwa wakibuni namna mbalimbali ambazo teknolojia hii ilivyoweza kupatikana huko Magharibi mwa Ziwa Viktoria tangu ushahidi wa kwanza ulipopatikana miaka ya 1940 na 1950. Hisia iliyokubaliwa na wengi ilikuwa ni ile ili yodai kuwa teknolojia hii ililetwa katika eneo hilo la Maziwa Makuu na Wabantu. Hii ilitoa changamoto kubwa katika miaka ya 1960 hadi mwanzoni mwa miaka ya 1970 kwa wataalamu wa isimu kama vile Guthrie (1962), Greenberg (1963, 1972), Oliver (1966), na Ehret (1972) ambao walihangaika sana kutafuta chimbuko la Wabantu. Utafiti wao ulifikia hitimisho kuwa chimbuko la Wabantu ni katika bonde la Niger-Chad huko Afrika Magharibi (Ehret 1982; Nurse 1982), nadharia inayofuatwa hadi leo (Ehret 1998). Hata hivyo madai haya ya wanaisimu hayajathibitishwa kiakiolojia. Hi kuthibitisha madai haya wanaakiolojia wanatakiwa wapate ushahidi wa utengenezaji chuma katika njia nzima inayoaminika kutumiwa na Wabantu hao katika uhamaji wao kutoka kwenye eneo lao la chimbuko huko Niger-Chad hadi kufikia eneo la Maziwa Makuu ambako masalia ya awali kabisa ya ufundichuma yanapatikana. Njia hi yo ya Wabantu inadaiwa kupitia nchi za Kameruni, Guinea ya Ikweta, Gabon, Jamhuri ya Afrika ya Kati, na Jamhuri ya Kidemokrasi ya Kongo. Lakini kwa bahati mbaya, utafiti wa kiakiolojia katika eneo hili umeendelea taratibu sana kutokana na misitu minene na mvua nyingi (de Maret 1990). Isitoshe, mvua nyingi na misitu pia huchangia katika kuongeza tindikali udongoni na hivyo kuharakisha uchakavu na kulika kwa masalia ya metali za zamani, hususan yale ya chuma. Katika miaka ya 1980 mwanaakiolojia Peter Schmidt alidokeza kuwa chimbuko la uyeyushaji chuma Magharibi mwa Ziwa Viktoria unaweza kutafutwa nchini Nigeria katika muunganiko wa mito Niger na Benue karibu na Taruga, mahali ambapo masalia ya ufundichuma makongwe kuliko yote huko Afrika Maghribi yamepatikana (Schmidt 1983). Schmidt alifikia dokezo hila baada ya kuona kuwa: 1) teknolojia za maeneo haya mawili, yaani Magharibi mwa Ziwa Viktoria na Taruga, zinafanana; 2) urnri wa masalia ya sehemu hizo mbili upo katika mfuatano unaokubalika (kadiri ya nadharia ya mweneo); na 3) Taruga imekaribiana sana na en eo linaloaminika kuwa ni chimbuko la Wabantu. Kwa hiyo aliamua kukubaliana na wanahistoria wa isimu kuwa Wabantu wa kwanza kuhamia eneo la Maziwa Makuu walileta teknolojia ya chuma ambayo ilitumia mbinu bora kabisa zilizogunduliwa kiasili Afrika Magharibi. Lakini kabla hatujazama katika kuchambua ukweli au utenge wa madai haya naona nifafanue juu ya mtazamo mwingine dhaifu ambao umekuwa ukitumiwa na wataalamu wengi wa akiolojia na historia katika kuelezea mabadiliko ya kiutamaduni, hususan ufundichuma katika sehemu hii ya Afrika. Huu ni mtazamo u julikanao na wengi kama 'bunda la vigezo'. Mtazamo wa bunda la vigezo Wazungumziapo mabadiliko ya kiufundi (uzalishaji chuma na ufinyanzi), kilimo, ufugaji, utawala wa kitemi, na kadhalika katika Afrika Mashariki, wanaakiolojia na wanahistoria kwa muda mrefu wamekuwa wakisema kuwa mabadiliko haya ya kiutamaduni yalifika na kusambaa Afrika Mashariki, Kati na Kusini kama wimbi lililobeba vigezo hivyo vyote. Kutokana na mtazamo huu, imekuwa ni kawaida kuona wataalamu hawa wakikipata chochote kati ya vigezo hivi katika utafiti wao kuhitimisha kuwa jamii iliyohusika ni ya Wabantu na kwamba vigezo vingine vyote pia vilihusika (hata kama havionekani). Kwa mfano, yakigunduliwa masalia ya vyungu hususan vile vijulikanavyo kama Urewe ama Kwale, ambavyo vilitumika miaka 2500-1500 iliyopita, basi watahitimisha kuwa watumiaji wa vyungu hivyo walizalisha chuma pia hata kama hakuna masalia yoyote ya chuma yaliyopatikana hapo. Wazo la kuhusisha utengenezaji chuma wa mwanzo na msambao wa Wabantu, vyungu, utemi, ufugaji na kilimo limetokana na utafiti uliofanywa katika eneo la Maziwa Makuu miaka ya 1950. Sababu kubwa ni kwamba masilia ya ufundichuma ya mwanzo kugunduliwa katika eneo hili na Bwana J. Hiemaux katika miaka ya 1950 yalipatikana pamoja na vigae vya vyungu. Baadaye ikaja kuonekana kuwa vyungu hivyo vinafanana na vile ambavyo Loius Leakey, Mary Leakey pamoja na W. Owen walikuwa wamevigundua huko Kenya, sehemu ijulikanayo kama Urewe, Mashariki mwa Ziwa Viktoria, Vyungu hivi vilikuwa na alama maa1umu iliyovitofautisha na vyungu vingine, nayo ni mbonyeo kwenye kitako. Alama hii ikavifanya vyungu hivi hapo mwanzo vipate jina la 'kitako-mbonyeo' (Leakey el at. 1948). Licha ya kubonyea kitakoni, vyungu hivi pia vina sifa zifuatazo: midomo iliyonenepeshwa na kingo zenye matemo na ambazo zimechorwa michirizi. Vyungu hivi huchorwa marembo mengi sana. Aina ya kawaida zaidi ya michoro ni michirizi sambamba ya mlalo kuzunguka mabega na sehemu ya mwili ambayo pia huwa na duara, mistari iliyonyumbuliwa na ya pembetatu. Mistari ya kukwaruza au alama ya doti pia huwekwa katika ukingo au chini ya ukingo. Akina Leakey na Owen hawakuwa na uhakika juu ya uMri wa masalia ya vyungu hivyo. Lakini Hiemaux aligundua wakati akichimbua katika stratigrafia (matabaka ya udongo) kuwa vyungu hivyo vilitokea ghafla na si polepole. Hii iliMfanya yeye kuamini kuwa vyungu hi vi vililetwa na wahamiaji badala ya kugunduliwa na wazawa. Na kwa vile vyungu hivi viliambatana na masalia ya ufundichuma, basi akahitimisha kuwa watumiaji wa vyungu hivyo walikuwa pia ni mafundi wa kutengeneza chuma. Baadaye jina la vyungu hivi lilibadilishwa toka kitako-mbonyeo kuwa Urewe kwa kumbukumbu ya mahali ambapo vyungu hivyo vilipopatikana kwa mara yakwanza. Mtazamo wa bunda la vigezo vya utamaduni wa Zama cha Chuma umejipatia umaarufu si tu miongoni mwa wanaakiolojia bali pia wanahistoria, wanahistoria ya isimu, na wanazuoni wengine wa sayansijamii. Kwa takriban miongo mitatu mtazamo huu ulikuwa ndicho chombo pekee cha kuelezea mweneo wa utamaduni wa Zama za Chuma katika Afrika Mashariki, Kati na Kusini. Ingawa ni maarufu, mtazamo huu una matatizo kadhaa. Kwanza, unachukulia kiurahisirahisi sana suala la kuambatana kwa vigezo vya utamaduni, na kwa jinsi hiyo kuifanya historia ya Wabantu ionekane kuwa ni moja na isiyokuwa na tofauti. Tunalazimishwa kuamini kuwa zana za Zama za Chuma tuzionazo maeneo haya zilitengenezwa na watu waliolingana kiasili, lugha, metalajia, kilimo, ufugaji, na mengineyo mengi. Pili, kunakuwa na mwelekeo wa 'kurahisisha ushahidi wa kiakiolojia. Kupatikana kwa kigezo kimoja tu, na hasa vyungu, katika utafiti kinachukuliwa bila udadisi wowote kuwa ni ushahidi kuwa na kigezo kingine kipo. Matatizo yote mawili kwa kiasi kikubwa yametawala na hivyo kuathiri maelezo ya kuenea kwa ufundichuma Afrika Mashariki kwa muda mrefu. Imekuwa ikiaminika kuwa baada ya kufika huko Magharibi mwa Ziwa Viktoria, Wabantu, wakiwa tayari na ufundi wa kutengeneza chuma, kulima, kufuga ng'ombe, mbuzi na kondoo, na utawala wa kitemi walihama na kuelekea Kusini wakipitia njia mbili kuu. Ya kwanza ni ya moja kwa moja kupitia Mashariki mwa Jamhuri ya Kidemokrasi ya Kongo, ambayo iliwafikisha maeneo ya Kaskazini mwa Zambia na Malawi mnamo miaka 1800-1700 iliyopita. Katika uelekeo huo, inadaiwa kuwa Wabantu hao walipoteza baadhi ya ule ufundi wao wa asili wa kutengeneza vyungu, ikiwa ni pamoja na ule mbonyeo wa kitakoni. Kwa maana hiyo vyungu viIi vyopatikana maeneo hayo mapya vilikuwa ni tofauti na vile vya Urewe. Kwa hiyo vikapewa majina tofauti kama vile Kalambo na Mwabulambo, kutegemea ni sehemu gani vyungu hivyo vimepatikana. Njia ya pili ilikuwa ni kuelekea kwanza Mashariki hadi pwani ya Bahari ya Hindi kabla ya kugeuka na kuelekea Kusini. Inafikiriwa kuwa njia hii ilipitia katikati ya Tanzania na kuacha ushahidi wa vyungu maeneo ya Lelesu, huko Usandawe. Vyungu hivi havina mbonyeo, lakini marembo, na hasa maumbile ya midomo, yanalandana na yale ya vyungu vya Urewe (Sutton 1968). Watengenezaji wa vyungu vya Lelesu hatimaye wakazidi kusonga Mashariki hadi pwani ya Kaskazini-Mashariki mwa Tanzania na Kusini-Mashariki mwa Kenya, sehemu zijulikanazo kama Kwale, kati ya miaka ya 1800-1700 iliyopita. Mabadiliko zaidi ya maumbile na marembo yalijitokeza kati ya vyungu vya Lelesu na vile vya Kwale kiasi kwamba aina hizi mbili zinaweza kutofautishika. Inaaminika kuwa kutoka maeneo ya Kwale, Wabantu hao walielekea Kusini. Baada ya kuvuka mto Ruvuma wahamaji hawa waligawanyika katika makundi mawili. Kundi moja likaelekea Kusini maeneo ya Matola, Zitundo, Maputo yaliyopo Kusini mwa Msumbiji, miaka takriban 1700- 1600 iliyopita. Vyungu vipatikanavyo huko vimepewajina la 'Matola' (Sinclair et al. 1993). Kundi la pili likaizunguka ncha ya Kusini ya Ziwa Nyasa nakufanya kituo maeneo ya Kaskazini-Magharibi mwa Msumbiji na Kusini mwa Malawi. Vyungu vipatikanavyo huko vimeitwa Nkope, kutokana na jina la mahali maarufu kwa utoaji wa vigae vya aina hiyo. Wabantu hawa waliendelea Kusini huku wakiendelea kubadilisha vyungu vyao kimaumbile na kimarembo. Huko Kusini kuna aina ziitwazo Gokomere au Ziwa maeneo ya Zambia ya Kati hadi Zimbabwe ya Kati, Toutswe na Ludenburg huko Zimbabwe, na Msuluri huko Afrika Kusini. Maelezo haya ya mtawanyiko wa Wabantu kutokea eneo la Maziwa Makuu ndio uliotawala fikra za wanaakiolojia na wanaisimu hadi kufikia katikati ya miaka ya 1980. Ninalotaka msomaji udadisi ni kwamba, ingawa ushahidi mkubwa uliokuwa unajitokezakatika utafiti ni wa vyungu, maelezo ya mtawanyiko yalihusu pia watu, yaani Wabantu, ufundichuma, utawala wa kitemi, kilimo na ufugaji. Ilidaiwa kuwa Wabantu walikuwa wanasambaa mithili ya wimbi la bamvua, na kila walikopita walihodhi maeneo, wakawaswagia mbali ama kuwateka wenyeji waliowakuta na kuendelea kusambaza aina hizi mbalimbali za ujuzi. Hoja za madai haya zilikuwa mbili. Ya kwanza, kulandana kwa mtindo wa vyungu vya Urewe na vile vya Kwale, Mwabulambo, Nkope, Gokomere na kadhalika; na ya pili ni kupishana kwa umri kati ya masalia yale ya Kaskazini na Kusini, ikiwa yale ya Kaskazini ni makongwe zaidi ya yale ya Kusini. Unahahidi Mpya Jinsi utafiti wa kiakiolojia na wa kihistoria ya isimu ulivyoongezeka, hasa kuanzia mwishoni mwa miaka ya 1980, ndivyo ulivyoonekana kusababisha maswali mengi juu ya mabunio na nadharia zilizotawala kipindi cha nyuma. Kwa mfano, madai kuwa ufundichuma uliingizwa Afrika Mashariki na Wabantu kutoka bonde la Niger-Chad unatakiwa uthibitishwe kwa kuona mlandano wa kiteknolojia kati ya sehemu za Niger-Chad na humo ambamo Wabantu hao inadaiwa walipita. Kwa mantiki hii, jinsi sehemu ilivyo karibu zaidi na Taruga, sehemu inayodaiwa kuwa ni chimbuko la teknolojia hii (Schmidt 1983), ndivyo ufundichuma wake unavyotakiwa ufanane zaidi na ule wa Taruga kuliko sehemu za mbali zaidi kama vile Afrika Mashariki. Lakini ushaidi kutoka Gabon, Kameruni, na Jamhuri ya Kidemokrasi ya Kongo hauonyeshi kukubaliana na mantiki hii. Digombe na wenzie kwa mfano, wamegundua kuwa ukubwa wamatanuu, shimo lake, pamoja namatumizi ya nyelo ndefu huko Gabon vinaitofautisha teknolojia iliyotumika Gabon na ile ya Taruga. Badala yake wanaona kuwa kuna kufanana zaidi kati ya teknolojia hiyo ya Gabon na ile iliyokuwa inatumika Afrika Mashariki, hususan, Rwanda, Burundi, na Kaskazini-Magharibi mwa Tanzania (Digombe et al. 1988:183). Fauka ya hayo, ushahidi wa kiisimu kutoka maeneo hayo unaonyesha kuwa Wabantu walikuwa tayari wanaishi Gabon angalao miaka 3000 iliyopita na kwamba istilahi za ufundichuma zinazotumika huko zinaonekana kuwa na asili ya lugha za Wabantu wa Mashariki badala ya wale wa Kaskazini. Tukizingatia ushahidi huu wa kufanana kiteknolojia na kiisimu, tunaona kuwa kuna uwezekano mkubwa wa kugeuza uelekeo wa mweneo wa ujuzi wa kuzalisha chuma. Badala ya kuutoa Magharibi na kuupeleka Mashariki, kunaonekana uwezekano wa mweneo huo kutoka Mashariki kuelekea Magharibi katika milenia ya kwanza KK! Kusini zaidi, maeneo ya Magharibi mwa Afrika ya Kati na Kusini mwa Afrika, utafiti wa kiakiolojia na kiisimu umetuongezea utambuzi juu ya kuelewa kwetu akiolojia ya Zama za Chuma, na hasa juu ya kuanza kwa ufundichuma, ufugaji wa wanyama, na maingiliano yaliyojitokeza kati ya Wabantu na jamii zisizokuwa za Wabantu. John Denbow (1990) anadokeza kuwa baadhi ya istilahi zihusuzo ng' ombe na ukamuaji wa maziwa za Wakhoi wa sehemu za kati na Kaskazini mwa Botswana zinaonekana kuchimbuka kutoka kwenye lugha ya jamii za awali za Kikhwe zilizoishi huko kabla kabisa ya ujio wa Wabantu. Hali kadhalika istilahi za baadhi ya mazao ya kilimo zinazotumiwa na jamii ya Wakxoi, ambao ni jamii majowapo ya Wakhoi wa Kaskazini-Mashariki mwa Namibia, zina asili ya Kikhoi badala ya Kibantu. Hii ni kusema kuwa bila shaka jamii hizo za Wakhoi zilijua kufuga na kulima kabla ya kuingiliana na Wabantu. Isitoshe, ushahidi wa kiakiolojia kutoka Magharibi mwa Afrika ya Kusini unaonyesha kuwa ufugaji wa kondoo na utengenezaji wa vyungu vilikuwa tayari vinajulikana huko miaka elfu mbili iliyopita (Sadr 1998). Hiyo ni kusema kuwa utamaduni huo ulikuwa unatumiwa na Wakhoi takriban milenia nzima kabla Wabantu hawajafika huko. Isitoshe, data za kiisimu zinaonyesha kuwa angalao baadhi ya Wabantu waliokuwa wafugaji wa mbuzi au kondoo upande wa Magharibi waliweza kupata ng'ombe na kondoo kutoka kwa wenyeji waliowakuta huko ambao vizazi vya awali vya Wakhoi au Wakhwe. Wenyeji hao waliokuwa wakijikimu kwa ufugaji na uokotezaji wa mazao ya porini katika kipindi cha mwanzo cha kusambaa kwa Wabantu Kusini mwa mito ya Okavango- Zambezi, katika Zama za Chuma za Mwanzo (Denbow 1990: 143). Hali kadhalika, uchunguzi kuhusu mahusiano ya kijamii na kiutamaduni yaliyojitokeza kati ya Wabantu na wale wasiokuwa Wabantu unaonyesha kuwa yalikuwa na matokeo tofauti kati ya sehemu moja na nyingine na wala hayakulingana kama wanazuoni wengi walivyotufanya tuamini siku za nyuma. Akiifafanua hoja hii, J. Denbow anaandika: Katika nusu ya Mashariki ya Kusini mwa Afrika imebainika kuwa jamii za wafugaji na wakulima wa Kibantu wa Zama za Chuma zilizizidi nguvu zile jamii za asili za maeneo hayo zilizokuwa zinajikimu kwa kutegemea hulka au hulka na ufugaji kidogo hadi hatimaye kuzigandamiza, kuziteka kisha kuzififisha kabisa. Huko Magharibi kulikuwa na utaratibu tofauti: katika maeneo mengi jamii za asili zilizotegemea hulka na ufugaji kidogo zimeendelea hadi hii leo kuishi sambamba na Wabantu na kuwajalizia uchumi wao (Denbow 1990: 141) (Tafsiri yangu). Taarifa za uwepo wa ufugaji, kilimo, na hata ufundichuma maeneo ya Kusini mwa Afrika kabla ya ujio wa Wabantu sehemu hizo zina maana ya kukanusha madai kwamba Wabantu ndio pekee waliokuwa wajuzi wa maarifa hayo. Pia ukweli kwamba baadhi ya jamii za Wakhoi zimeendelea kuishi sambamba na Wabantu kwa muda mrefu tu bila ya kuiga mtindo wa maisha ya Wabantu inaonyesha kuwa suala la utamaduni kuenea kutoka jamii moja hadi nyingine si jepesi kama nadharia zinazoelezwa na mitazamo ya mstari na ule wa bunda la vigezo zinavyodai. Hali kadhalika, kutokana na utafiti uliofanyika Afrika Mashariki unaonyesha haja ya kupitia upya nadharia ya Msambao wa Mashariki wa Wabantu, hususan njia walizotumia. Nilidokeza hapo awali kuwa kuna wataalamu wanaoamini kuwa vigae vya zamani vipatikanavyo sehemu za Lelesu huko Usandawe ni vya ufundi-mpito wa vyungu kati ya ule wa Urewe na ule wa Kwale. Mtazamo huu ambao unaangalia mambo kimstari katika muda na mahali unaungwa mkono pia na madai kuwa vyungu vya Urewe vinapatikana katika maeneo ya Maziwa Makuu huko Magharibi, ilhali vile vya Kikwale vinapatikana Mashariki, yaani Kaskazini-Mashariki mwa Tanzania na Kusini-Mashariki mwa Kenya. Mtazamo wa aina hii ni wa juujuu mno na unahitaji kurekebishwa kulingana na matokeo mapya ya utafiti unaoendelea. Kulingana na utafiti uliofanyika mwaka 1986 na Kitengo cha Akiolojia cha Chuo Kikuu cha Dar es Salaam, imedhihirika kuwa vyungu vyenye sifa za Kiurewe vinapatikana pia katika milima ya Usambara (Schmidt 1988), eneo ambalo kwa mtazamo wa kizamani lilitegemewa liwe na vigae vya Kikwale tu. Je, tunapata fundisho gani kutokana na haya, hasa kuhusiana na ile nadharia ya bunda na mweneo wa kimstari wa ufundichuma ? Kwanza, tunajifunza kuwa nadharia hizi ni za kijuujuu mno na zimepitwa na wakati. Pili, utamaduni wa Zama za Chuma una mchangamano mkubwa kuliko tunavyodhani. Mifano zaidi ya uchangamano huo inaelezwa katika mapitio ya mbinu za ufundi wa metali ambao tunaupata katika Sura ya Tano. Hali hii inatufikisha katika hitimisho kwamba watafiti wa mambo ya metalajia bado hawajatupa jibu la uhakika juu ya kusambaa kwa ufundichuma Afrika Mashariki. Ingawa maelezo mengi na nadharia nyingi zimetolewa juu ya kusambaa kwa ufundichuma katika eneo hili, uchunguzi wa kina juu ya maelezo haya unaonyesha wasiwasi mkubwa juu ya kukubalika kwake. Kwa upande mmoja, vigezo vilivyotumika katika kuzibainisha nadharia hizi si vile vinavyohusiana moja kwa moja na ufundichuma, na kwa upande mwingine utafiti mpya unaelekea kupinga baadhi ya madai hayo ya awali. Kwa hiyo dawa pekee ni kuimarisha utafiti wa kiakiolojia na kiisimu. Muhtasari. Sura hii imeangalia suala la chimbuko na msambao wa ufundichuma katika Afrika Mashariki. Imepitia utafiti uliofanyika eneo hili na kugundua kuwa kwa muda mrefu watafiti wa kipindi cha Zama za Chuma wamekuwa wakitumia mtazamo wa bunda la vigezo ambao ni potofu, na kwa hiyo wamekuwa wakitoa taarifa potofu. Watafiti walipokuwa wanahitimisha kuwa kumekuwa na jamii za watengenezaji chuma mahali mbalimbali siyo mara zote mahali hapo palikuwa pamegundulika masalia ya chuma au ya ufundichuma, bali mara nyingi palikuwa pamegundulika masalia ya vyungu kama vile Urewe, Kwale, Mwabulambo, Nkope na vinginevyo vinavyoaminika kuwa vilitumika muhula mmoja na ufundichuma wa awali. Isitoshe, masalia haya ya vyungu yametumika pia katika kufuatilia njia zilizoaminika kupitiwa na mweneo wa ufundichuma katika maeneo ya Afrika Mashariki. Hii ni sababu tosha ya kufanya baadhi ya njia hizo zisikubalike. Pia unaonyesha kuwa chimbuko la Zama za Mwanzo za Chuma Kusini mwa Afrika linatakiwa litafutwe pia maeneo ya kati na Magharibi mwa Afrika badala ya Afrika Mashariki pekee kama ilivyokuwa imefanyika siku za nyuma. Mtazamo wa bunda la vigezo pia umeelemea mno kigezo kimoja, yaani vyungu, katika kuelezea mabadiliko ya kiutamaduni katika jamii za Wabantu. Hali hii imejenga mtazamo potofu wa kuona kuwa utamaduni wa Wabantu woteni sawa, kama mmoja wa wataalamu anavyosema: "Jamii za mwanzo za watumiaji chuma wa eneo kubwa la Mashariki na Kusini-Mashariki mwa Afrika linaonyesha kiasi kikubwa cha kufanana, kiasi kwamba wanaakiolojia kwa kawaida wanaijumuisha yote katika kundi moja la changamano ya Chifumbaze" (Phillipson 1985: 174-5) (Tafsiri yangu). Ni wazi kuwa kitu kinachochangia sana kwa wanaakiolojia kukimbilia vyungu badala ya ushahidi mwingine ni uwezo wake wa kuhimili uharibifu baada ya kuachwa na watumiaji. Lakini hoja hii haiwezi kuwafanya watafiti wa mambo ya metalajia wasamehewe kwa kosa la kutotumia masalia ya ufundichuma kwani, ingawa zana za chuma na vitali hulika haraka kwa kutu, masalia kama lombwe, nyelo, mkaa, na kuta za matanuu yanadumu sawa au hata kuzidi vyungu. Hivyo pakiwa na nia, uwezekano wa kutumia ushahidi wa chuma wa moja kwa moja upo. SAYANSI NA TEKNOLOJIA YA UFUNDICHUMA. Tendo la kuzalisha chuma, yaani kuyabadilisha mawe ya asili yenye viini-kemikali vya chuma na kuyafanya yawe chuma, ni changamano na linahusisha kanuni maridhawa za kisayansi na za kiteknolojia. Sura hii inajaribu kuzipitia,japo kwa muhtasari, kanuni muhimu zinazohusika katika uzalishaji chuma. Ni imani yangu kuwa sura hii itakusaidia msomaji kukiri upevu wa maarifa na ujuzi wa wahenga wetu kabla ya ujio wa Wazungu yapata karne moja na nusu zilizopita. Fomula Kuu ya Uzalishaji Chuma. Chanzo cha chuma kilichokuwa kinazalishwa na wahenga wetu ni mbale, yaani kokoto au mchanga (mdapu) wenye madini ya chuma ndani yake. Mbale nyingi za chuma huwa katika hali iitwayo oksaidi, yaani mwambatano wa chuma (Fe) na oksijeni (O). Oksaidi ya chuma huweza kujengwa ama na elementi mbili tu, yaani chuma na oksijeni, au zaidi ya hizo mbili. Kundi la kwanza, yaani oksaidi za chuma na oksijeni pekee hupatikana katika uwiano tofauti kama vile wa 2:3, yaani atomu mbili za chuma kwa atomu tatu za oksijeni. Oksaidi ya uwiano huu huitwa mtapo (hematite) na huandikwa kwa kifupi (Fe2O). Kuna uwiano pia wa 3:4 ambao huitwa malamba (magnetite) (Fe3O4). Oksaidi za kundi la pili, yaani zile zinazohusisha elementi nyingine licha ya chuma na oksijeni ni kama vile gothaiti (goethite) ambayo ni oksaidi ya chuma yenye haidrojeni (FeO.OH); limonaiti (limonite) ambayo ni gothaiti yenye maji (FeO.OH.nH2O) (mbale hizi hupatikana sehemu za majimaji); ilmenaiti (ilmenite), yenye kuchanganyika na titaniamu (FeTiO3); sideraiti (siderite), yenye mchanganyiko wa kaboni (FeCO3), ngegu (laterite), zinazoundwa hasa na mchanganyiko wa oksaidi za silika (SiO2) na chuma (Fe2O3) na za kiwango kidogo cha elementi nyingine kama vile alumini (AI), potasiamu (K), magnesiamu (Mg), titaniamu (Ti), na kalisi (Ca). Hali kadhalika, kuna mbale chache ambazo mwambatano wake hauhusishi oksijeni. Mbale hizo ni kama vile pairaiti (pyrite) ambayo inajengwa na chuma pamoja na salfa (sulphur), na hivyo hujulikana pia kama salfaidi ya chuma (FeS2); na chakopairaiti (chalcopyrite) ambayo ni pairaiti yenye shaba (CuFeS2)Â· Kutokana na ukweli kwamba mbale nyingi za chuma zipo katika hali ya oksaidi, yaani mwambatano wa chuma na oksijeni, ilikuwa ni rahisi kwa wahenga wetu kufuata mantiki kwamba ili kupata chuma inabidi kuondoa oksijeni katika mwambatano huo. Katika lugha ya hesabu tunasema, OKSAIDI (ya chuma) kutoa OKSIJENI kinabakia CHUMA (FeO-0 = Fe). Hii ndiyo fomula kuu inayotawala uzalishaji chuma kutoka katika mbale za oksaidi; hii ni bila kujali kama ufundi unaotumika ni ule wa kijadi ama wa kutumia mitambo ya kisasa. Lakini kazi hii ni nyepesi kuisema kuliko kuifanya. Kwa mfano, tumeishaona hapo juu kwamba mbale za chuma si mara zote hutengenezwa kwa chuma na oksijeni pekee, bali elementi zingine pia huchangia. Hii ina maana kwamba baada ya kuondoa oksijeni inatakiwa kutafuta mbinu ya kuondoa elementi nyingine. Na hata pale ambapo oksaidi iliyopo huwa imeundwa na chuma na oksijeni tu, uwiano wa elementi hizi pia hutofautiana kati ya mbale moja na nyingine. Haya yote yanachangia katika kuleta ugumu wa kuitekeleza fomula hii. Hata hivyo, wahenga wetu waliweza kugundua mbinu za kupambana na magumu haya yote tangu zaidi ya miaka elfu mbili iliyopita. Ingawa ugunduzi wa mbinu hizo ulichukua muda mrefu zaidi kuliko ambavyo tungeweza kufanya leo kwa vile wao walikuwa wanatumia majaribio ya pata-potea-umahiri wa ugunduzi wao unatustaajabisha leo tunapofahamu kanuni za sayansi walizozitumia maelfu ya miaka iliyopita. Kanuni zilizo muhimu ni mbili. Kwanza, chuma na oksijeni huambatana kwa hiari, kwa mvuto wa kihulka. Chuma ni elementi ambayo haiwezi kukaa huria pasi na kuambatana na elementi nyingine kama vile oksijeni, kaboni, aseniki, salfa, au nikeli. Lakini katika zote hizi, oksijeni ndiyo "inayopendwa' zaidi na chuma ikifuatiwa na kaboni. Wakati huohuo oksijeni nayo ni elementi isiyoweza kukaa peke yake, lazima iambatane na nyingine. Lakini tofauti na chuma ambacho kina 'marafiki' wachache, oksijeni inapatana na elementi nyingi zaidi, japokuwa 'kipenzi' chake kikuu ni kaboni. Pili, muambatano huu upo katika hali ya chembechembe ndogo kabisa za elementi hizi, yaani atomu na molekuli. Hivyo kutenganishwa kwake kunahitajika kuanzie pia katika kiwango hicho cha atomu na molekuli. Walipobuni mbinu, yaani teknolojia za kutenganisha chuma na oksijeni, wahenga wetu walizingatia misingi hii miwili ya kisayansi, ingawa ni ukweli pia kuwa wao hawakuweza kuielezea kiufasaha na kiurahisi kama tunavyoweza kuielezea hivi leo. Katika ule msingi wa kwanza, wagunduzi wa teknolojia ya kuzalisha chuma walipata maarifa yafuatayo: Kwa vile chuma na oksijeni ni elementi zisizoweza kukaa huria pasi na kushikamana na nyingine basi kuzitenganisha elementi hizi lazima kuambatane na kuzipatia elementi hizi, na hasa oksijeni, ambayo ndiyo inayoondolewa, elementi mbadala ya kuambatana nayo. Na kwa vile kaboni ndiyo elementi kipenzi kwa oksijeni basi ilionekana hiyo itumike katika kuing'oa oksijeni kutoka katika oksaidi ya chuma na badala yake kutengeneza oksaidi ya kaboni. Maelezo haya yanaweza kuandikwa kimkato kama ifuatavyo: FeO + C - Fe + CO. Lakini kwa vile pato la fomula hii yaani CO (hewa ya kaboni monoksaidi) ni mwambatano usiokuwa imara, basi fomula hii hubadilika mara baada ya hewa ya kaboni monoksaidi kutengenezwa ndani ya tanuu na kuwa FeO+CO -Fe + CO2. Fomula hii hutoa pato la kaboni dioksaidi ambayo ni hewa inayojengwa na mwambatano ulio imara. Mwambatano huu, ambao ni hewa, hujumuika katika angahewa na kukiacha chuma kikiwa huru, Kuhusu kanuni ya pili, ilionekana kuwa njia pekee ya kuweza kufika kiurahisi katika viwango vya molekuli na atomu za mbale za chuma ni kwa kuziyeyusha mbale hizo. Hiyo ingesaidia pia kuondoa uchafu unaoambatana na mbale hizo, hususan udongo na madini mengine ambayo hayahusiani moja kwa moja na mwambatano wa oksaidi ya chuma. Kwani hata katika mbale bora kabisa za chuma, yaani malamba na mtapo, kiasi cha chuma hakizidi asilimia themanini, kiasi kinachobakia ni 'uchafu', yaani mchanganyiko wa elementi zingine. Kanuni hizi mbili za sayansi ya chuma ndizo zinazotengeneza msingi mkuu wa teknolojia ya uzalishaji chuma. Wagunduzi hao wa kale walifanikiwa pia kubuni njia ambayo ingeweza kuziunganisha kanuni hizi ili kazi ya uzalishaji chuma ifanyike kwa mkupuo. Hii ikimaanisha kuwa mbale (oksaidi ya chuma) ziyeyushwe katika mazingira ambayo kaboni ipo ili iweze kuungana na oksijeni iliyopo katika chuma, wakati huohuo ikikiacha chuma safi nyuma yake. Ikiwezekana pia mazingira hayo yahakikishe kuwa chuma hicho hakikutani na elementi zingine kabla ya kuganda ili kiendelee na ukuntu wake. Mazingira muafaka, yenye kutimiza masharti haya, yalionekana ni yale ya kuyeyusha mbale kwa kutumia mkaa wa miti, kuni, nyasi na wakati mwingine makaa ya mawe. Mkaa unatoa mota mkali na hivyo kuwezesha kupatikana kwa joto la kiwango cha juu cha kuweza kuyeyusha mbale. Mkaa pia una kiwango kikubwa sana cha kaboni. Utafiti wa kiakiolojia na ethnografia umebaini kuwa watumiaji wengi walipendelea mkaa wa miti kuliko makaa ya mawe. Hii bila shaka inatokana na ukweli kwamba mkaa wa miti ni rahisi kupatikana kuliko ule wa mawe ambao licha ya kupatikana sehemu chache tu, unahitaji kazi kubwa katika kuupata hasa ule wenye kiwango kizuri cha moto ambao mara nyingi hupatikana katika kina kirefu ardhini. Ingawa kuna fomula moja tu kuu inayoendesha teknolojia ya kuzalisha chuma toka kwenye mba1e za oksaidi, si aghlabu kusikia wataalamu wa teknolojia hii, hususan wale wanaoshughulikia ujuzi wa wahenga wetu, wakizungumzia aina mbalimbali za teknolojiaza ufundichuma Tofauti hizo hazitegemei msingi huu bali zinaangalia vifaa vinavyoambatana na msingi huu. Vifaa hivyo ni kama vile matanuu, nyelo, viriba na dawa. Hivi hutofautiana kwa ukubwa, malighafi, sura, maumbile, idadi na sehemu vinapowekwa. Isitoshe, kunajamii ambazo zilitumia vifaa hivi vyote na zile ambazo zilitumia baadhi tu. Katika sehemu inayofuata tuviangalie vitendeakazi hivi kwa kuzingatia maana, kazi, na umuhimu wake katika teknolojia ya uzalishaji chuma. Vifaa na Malighafi Muhimu za Ufundichuma Tanuu Hiki ni kizuizi cha ukuta kilichotengenezwa kuzunguka sehemu ambayo kazi ya msingi ya kuyeyusha mbale ilifanyika. Tanuu liliweza kutengenezwa ama (1) kwa kuchimba shima na ndani yake kukafanyika shughuli za uyeyushaji (Kielelezo 4.1), kwa kifupi tunaweza kuyaita ng'anjo; (2) kwa mapande ya udongo wa vichuguu, lombwe au mawe yaliyochongwa na kisha kupangwa katika mfumo wa uzio kuzunguka sehemu ya kuyeyushia chuma (Kielelezo 4.2.); au (3) udongo wa tope uliojengwa katika hali ya ukuta kuzunguka sehemu ya kuyeyushia chuma (Kielelezo 4.3.). Kundi la pili na la tatu kwa pamoja yanaitwa matanuu ya kujengwa. Aina hizi zote za matanuu huwa na kina ama urefu tofauti kadiri ya hoja na haja za kiufundi za watumiaji. Hali kadhalika, matanuu ya kujengwa yaliweza kuwekwa nakshi za urembo na hata maumbile mbalimbali kama vile matiti au mapaja. Hizi zote ni mbwembwe za kijamii na kiutamaduni, hazikuwa na mchango wa moja kwa moja kiteknolojia. Kwa muda mrefu, baadhi ya wanazuoni wa mambo ya ufundichuma asilia wamezitumia aina hizi za matanuu kuelezea uduni ama upevu wa teknolojia ya chuma katika bara la Afrika. Waliyatafsiri matanuu ya ng'anjo kuwa ni ishara ya ufundi duni, yale yaliyojengwa kwa kuta ndefu kuwa ni kielelezo cha ufundi uliopevuka, ilhali yale yaliyojengwa kwa kuta fupi ama mapande ya udongo kuwa ni ya teknolojia ya kati (Cline 1937). Lakini utafiti wa kina, na kama itakavyodhihirika katika kitabu hiki, unaonyesha kuwa miundo hiyo ya matanuu kamwe haiashirii maendeleo ya kiteknolojia bali ni upevu wa kiufundi wa mafundichuma uliowawezesha kuchagua muundo wa tanuu kulingana na mazingira. Kwa mfano, katika Sura ya Tano ambayo inaelezea juu ya mtawanyiko wa teknolojia ya chuma na tofauti zake za kiufundi kati yajamii moja na nyingine hapa Afrika Mashariki inabainika wazi kuwa nyingi ya jamii ambazo zilitumia mbale za mchanga (mdapu) zilitumia ng'anjo ilhali jamii zile zilizotumia mbale za changarawe kama vile malamba, mtapo, au ngegu zilitumia matanuu yaliyojengwa. Hii ni kwa sababu mdapu, licha ya kuyeyuka haraka kuliko changarawe (kutokana na udogo wake), huchomeka na kuyeyuka haraka na vizuri zaidi ukitumika kidogokidogo kuliko ukimwagwa kwa wingi katika tanuu. Sifa hizi zilifanya matumizi ya matanuu madogomadogo na hasa ya shimo yafae zaidi kuliko yale makubwa yaliyozungushiwa kuta. Sura ya Tano inabainisha pia kuwa aina na hasa ubora wa mbale pia ulichangia katika uchaguzi wa urefu na ukubwa wa matanuu ya kuta. Changarawe za malamba au mtapo ambazo zina kiwango kikubwa cha chuma (zaidi ya asilimia 60) zilitumika zaidi katika ufundi uliotumia matanuu mafupi, yasiyozidi mita mbili kwa urefu, ilhali ngegu, ambazo ni mbale zenye kiwango kidogo cha chuma (pungufu ya asilimia 50), ziliyeyushwa katika matanuu marefu na makubwa, maarufu kwa jina la 'malungu' yaliyotumiwa na jamii za Wafipa, Walungu, Wanyiha, Watumbuka, na wengineo katika eneo linalounganisha nchi za Tanzania, Malawi, Zambia, na Jarnhuri ya Kidemokrasi ya Kongo. Hii ni kwa sababu ili kupata chuma cha kutengeneza jembe moja silungu (fundichuma) alihitaji kutumia takriban mara mbili ya kiasi cha ngegu ikilinganishwa na malamba na hivyo kumlazimu kutumia tanuu kubwa zaidi. Bila kujali kimo, kina, upana, au unene wa ukuta wake, tanuu linachangia mambo makuu mawili katika teknolojia ya uzalishaji chuma. Mchango wa kwanza ni kuhifadhi joto ambalo lingeweza kupotea kwa mnururisho. Kwa kulikinga joto hili, tanuu linasaidia kupandisha kiwango cha joto na kufanya mbale ziyeyuke haraka. Kazi ya pili ni kudhibiti kiwango cha oksijeni iliyopo katika hewa isifurike katika sehemu ya uyeyushaji. Oksijeni ikizidi si tu itasababisha mkaa uwake haraka na hivyo kumalizika mapema, bali pia itachelewesha na pengine kuzuia tendo la kuachanisha oksijeni na chuma vilivyopo katika mbale. Hii ni kwa sababu oksijeni ya angahewa itaungana na kaboni iliyopo katika mkaa kiurahisi zaidi na kuifanya ile iliyopo katika mbale ikose kaboni, na hivyo kuzuia uzalikaji wa chuma. Kwa hiyo tanuu bora ni lile lenye uwezo wa kudhibiti joto ndani yake wakati huohuo likiruhusu kiwango cha oksijeni cha kutosha tu kufanya mota uwake sawasawa bila kuathiri utenganishaji wa chuma na oksijeni katika mbale. Kwa maana hii, fundi mahiri alikuwa ni yule aliyeweza kutengeneza tanuu lenye uwiano unaokubalika. Ili kupata uwiano huu mafundi walikuwa wanafanya majaribio ya pata-potea mengi tu. Na kila fundi aliyefanikiwa, aliulinda ugunduzi wake kwa kutengeneza mfumo wa kutunzia siri ya ugunduzi wake ili watu wengine wasiuibe. Njia iliyokuwa inatumiwa na wengi katika kulinda haki zao za ugunduzi ni kubuni mfumo wa miiko mbalimbali. Ujuzi huo hatimaye ulirithishwa toka kizazi hadi kingine kwa vile hapakuwepo na maandishi ya kuhifadhia vipimo hivi. Nyelo. Wakati tanuu linapozuia oksijeni kutoka kwenye angahewa isifurike sehemu yenye mbale kwa kuhofia kuchelewesha utenganishwaji wa chuma, pia linazuia oksijeni hiyo isikutane na mkaa uliowekwa katikati na chini katika tanuu, hali ambayo hufanya moto uwake sehemu ya juu tu. Hii ni kasoro kwani inabidi mota uwake tanuu zima ili mbale ziweze kuyeyuka. lli kutatua tatizo hili silungu hutumia nyelo ya miaka elfu mbili (Schmidt 1997). Pale ambapo nyelo fupi zilitumika, hewa baridi yenye joto karibu sawa na lile la nje ya tanuu iliingia ndani ya tanuu na hivyo kupooza kwa kiasi fulani joto lililokuwa ndani ya tanuu. Nyelo pia zilitumika katika kutoa lombwe nje ya tanuu. Ingawa mara nyingi lombwe imekuwa ikichukulika kuwa ni uchafu au 'mavi', napenda ieleweke kuwa lombwe si kitu kisicho na faida, bali ilikuwa na nafasi muhimu sana katika uzalishaji chuma. Kwa mfano, lombwe ndiyo inayolinda chuma safi kilichotenganishwa na oksijeni kisiingiliwe tena na oksijeni ama kaboni. Kazi hiyo hufanywa kwa kuzigubika chembechembe za chuma safi ndani ya ujiuji huo wa lombwe na hivyo kuzuia oksijeni na kaboni zisikutane nazo. Kadhalika, lombwe zilisaidia kukusanya uchafu katika tanuu na hivyo kufanya chuma kinachopatikana kiwe safi zaidi. Nyelo ni mabomba ya udongo yatumikayo kupeleka hewa ndani ya tanuu. Kwa kawaida udongo uliotumika kutengenezea nyelo ulikuwa ni wa vichuguu ama ule wa sehemu za kitopeni. Baada ya kupondwa na kulainishwa, udongo huo mara nyingi ulichanganywa na chengachenga za nyelo na vyungu vya zamani. Uchanganyaji huu ulisaidia kuzifanya nyelo ziweze kuhimili joto kali la tanuu bila kupasuka-ujuzi ambao hutumiwa pia na baadhi ya wafinyanzi wa vyungu. Kisha udongo huo ulifinyangwa kuzunguka mwanzi ama kipande cha mti kilichochongwa vizuri, kikawa na ulaini wa kutosha. Kabla ya kukandika udongo nje yake mti huo ulipakwa majivu ili kuzuia udongo huo usinate kwenye mti huo. Kipenyo na urefu wa nyelo ulitofautiana kutoka mahali hadi mahali, na hata kati ya fundi na fundi wa mahali pamoja, kulingana na matakwa ya kiufundi. Kwa wastani nyelo zilikuwa na urefu wa sm 15-80, na kipenyo cha ndani cha sm 2-15. Nyelo zilizotumiwa na mafundi waliotumia viriba zilikuwa zinapanuliwa katika ncha moja ili kutengeneza mdomo ambao hutumika kupokelea ncha ya kiriba, ilhali zile zilizotumika katika matanuu yaliyojipuliza yenyewe hazikupanuliwa katika ncha yeyote. Baada ya kumaliza kufinyanga fimbo ya ndani hutolewa na nyelo huwekwa wima ili ikauke juani. Wakati wa kuzitumia, nyelo ziliwekwa katika namna ambayo midomo ya ndani ilifikia sehemu ya chini ya tanuu. Kwa matanuu yale ambayo kuta zake zilijitokeza juu ya usawa wa ardhi (Vielelezo 4.2 na 4.3), nyelo ziliwekwa usawa wa ardhi; na kwa ng'anjo (Kielelezo 4.1), nyelo ziliinamishwa kwa ndani ili midomo yake ifikie sehemu ya chini ya tanuu kusudi tanuu lote liweze kupata oksijeni na hivyo kuufanya mkaa wote uwake. Licha ya kuziweka nyelo hizo sehemu ya chini katika tanuu, masilungu wengine walizisokomeza nyelo hizo hadi katikati na hivyo kufanya sehemu ndefu zaidi ya nyelo kuwa ndani ya tanuu (Kie1elezo 4.4). Upangaji wa nyelo wa aina hii ulikuwa na faida ya kuifanya ile hewa inayoingia ndani ya tanuu iwe na joto la juu kuliko ile iliyokuwa inaingia katika tanuu kupitia nyelo fupi (Kielelezo 4.5) na hivyo kusaidia kupandisha joto la ndani ya tanuu. Hivyo basi, kazi nyingine ya nyelo ni kusaidia kuongeza kiwango cha joto katika tanuu. Ufundi huu umebainika maeneo ya Magharibi mwa Ziwa Viktoria ambako umekuwa ukitumika na mafundi wa Kihaya na wahenga wao kwa zaidi (Kielelezo 4.4): Upenyezaji wa nyelo ndani ya tanuu. Mpangilio huu husaidia kupandisha kiwango cha joto ndani ya tanuu kwa vile hewa iingiayo katika tanuu huwa imepashwa mota kwanza katika njia yake ndefu kwenye nyelo. Hizi ni pampu za kusukuma hewa kuingiza ndani ya tanuu. Viriba vilitengenezwa kwa namna nyingi. Lakini aina zilizotumika sana Afrika Mashariki ni mbili: ya mifuko na ya mabakuli (Kielelezo 4.6a-c). Viriba vya mifuko vilitengenezwa kwa kutumia ngozi za wanyama, hasa mbuzi na kondoo. Ingawa vipo viriba vya mfuko mmoja, vilivyotumika sehemu nyingi ni vile vya mifuko miwili (Kielelezo 4.6a&b). Ngozi ya viriba hivi ama ilifungwa moja kwa moja kwenye bomba-panda lililotengenezwa mithili ya herufi 'Y' ambalo lilipeleka hewa kwenye nyelo (Kielelezo 4.6a), au kila mfuko ulikuwa na bomba lake lililopeleka hewa kwenye bomba-panda (Kielelezo 4.6b). Mpulizaji wa viriba aliketi huku kila mkono ukishika ncha ya juu ya mfuko ambao pia ulikuwa na uwazi wa kuingiza hewa. Ncha ya chini ilikuwa imeunganishwa na mrija wa mwanzi unaopeleka hewa kwenye nyelo. Upulizaji ulikuwa ni wa kupishana: mkono mmoja ukienda chini, yaani kusukuma hewa iende kwenye tanuu, mkono mwingine hupanda juu, yaani huvuta hewa kuijaza kwenye kiriba. Viriba vya mabakuli viliundwa kwa vyombo mithili ya vyungu au bakuli ambavyo hutobolewa tundu pembeni, tundu ambalo huunganishwa na lile la bakuli jingine kwa bomba-panda kama Kielelezo 4.6c kinavyoonyesha. Mabakuli haya ambayo yalikuwa ni ama miti iliyochimbwa au hata udongo uliofinyangwa, yalifunikwa kwa ngozi laini ya mbuzi ama ya kondoo au ya wanyama wa porini kama vile swala, fungo na wengineo wa jamii yao kisha hufungwa timbo katikati. Fimbo hii ilitumika kama kishikio wakati wa kufukuta. Mara nyingi mfukutaji alisimama wima huku kila mkono ukishikilia ncha ya timbo ukiivuta juu na kuiteremsha chini katika mapigo ya mpishano, ambayo mara nyingi yalipangiliwa kwa nyimbo zenye wizani ulioendana na mpishano huo. Idadi ya viriba kwa kila tanuu ilitegemeana na idadi ya nyelo zilizowekwa katika tanuu hilo kwani kwa kawaida kila kiriba kilikuwa kunaunganishwa na nyelo moja isipokuwa, kama itakavyodhihirishwa katika Sura ya Tano, baadhi ya mafundi wa Kimatengo waliunganisha nyelo zaidi ya moja kutoka kwenye kiriba kimoja. Lakini ifahamike pia kuwa kuna baadhi ya mafundi ambao hawakutumia viriba. Hawa walijenga matanuu ambayo yalikuwa na uwezo wa kuvuta hewa ya nje, ikaingia ndani kwa kupitia nyelo zilizowekwa. sehemu ya chini ya tanuu, na ile hewa iliyotumika ikatoka nje kwa kupitia uwazi wa juu ya tanuu. Ufundi huu wa matanuu yaliyojipuliza yenyewe ulitumika sana katika ukanda wa ufundi wa vichuguuni (taz. Sura ya Tano), ambao hujumuisha sehemu za Nyanda za Juu Kusini-Magharibi mwa Tanzania, Kaskazini na Magharibi mwa Malawi, Kaskazini mwa Zambia, na Mashariki mwa Jamhuri ya Kidemokrasi ya Kongo. Kadiri ya utafiti uliofanywa mwambao wa Mashariki mwa Ziwa Tanganyika, imebainika kuwa ujuzi huu wa matanuu yanayojipuliza yenyewe ulianza kutumika sehemu hizo zaidi ya miaka mia tano iliyopita (Mapunda 1995). Dawa Matumizi ya dawa katika uzalishaji chuma hapa Afrika Mashariki lilikuwa ni jambo la kawaida sana. Ingawa waandishi wengi, hasa wale walioandika ethnografia ya ufundichuma, wameonyesha dharau juu ya dawa hizi na kuziita ushirikina na ushenzi usio na maana wala manufaa kisayansi, napenda kutofautiana kabisa na watu wenye msimamo huo. Nasema hivyo kwa sababu kadiri ya utafiti ambao mwenyewe binafsi nimeufanya Kusini-Magharibi mwa Tanzania (tazama vielelezo 4.7 na 4.8), ama ule ambao Peter Schmidt ameufanya miongoni mwa Warongo kule Kusini-Magharibi mwa Ziwa Viktoria, na wengineo wengi (kwa mifano zaidi soma Schmidt na Mapunda, 1997), inabainika kuwa dawa zilizokuwa zinatumiwa na mafundichuma wa jadi zilikuwa na kazi kuu mbili zilizohusika moja kwa moja na sayansi ya uzalishaji chuma. Kazi ya kwanza ni kuchochea mabadiliko ya kikemia na kifizikia yaliyokuwa yanaendelea ndani ya tanuu, na kazi ya pili ni kulinda haki za wagunduzi. Dawa zilizotumika kama vichochezi, yaani vitu vilivyosaidia kuharakisha uyeyukaji wa mbale na utengenezwaji wa lombwe, ni kama vile udongo, mawe, lombwe za zamani, nyelo, mifupa, makombe ama kemikali mbalimbali. Kitu kilichokuwa kinawababaisha watafiti wengi na kuwafanya waone matumizi ya dawa hizo kuwa ni ushirikina tu ni kwa vile baadhi yao hawakufahamu matumizi ya vichochezi, nakwa wale waliofahamu walikuwa wanaangalia vitu hivyo kwa vigezo vya utamaduni wa kwao, yaani Ulaya ama Marekani. Kwa maneno mengine, walikuwa wanaiangalia sayansi ya ufundichuma nje ya mazingira ya kiutamaduni ambayo yaliviweka vitu hivyo. Matokeo yake wao walitoa hukumu zao kwa kuangalia mbwembwe na madoido ya nje yaliyoongezewa katika dawa hizo. Mathalani, baadhi ya mafundi walidai kuwa mwekaji dawa hizo lazima awe uchi, ama lazima yachanganywe na damu ya mnyama wa aina fulani, mara nyingi yule ambaye ni nadra sana kupatikana, na kadhalika. Watafiti hawa wangalichunguza falsafa iliyoziweka dawa hizo wangegundua kuwa madoido haya ni ya kawaida sana katika uganga wa jadi si hapa Afrika tu bali popote ambapo teknolojia ya chuma ilitumika, kama inavyofafanuliwa zaidi katika Sura ya Sita. Masilungu walipenda kuongeza mbwembwe katika matumizi ya dawa kwa lengo la kulinda ufundi wao dhidi ya wevi (waigaji). Ulinzi wa aina hii wala si jambo la ajabu kwani hata leo hii linatumika. Tofauti ni kwamba ugunduzi wa siku hizi unalindwa na haki ya hataza. Mtu atakayebainika ametumia ugunduzi wa mwenzie bila ya idhini ya mgunduzi mwenyewe anaweza kufikishwa kwenye vyombo vya sheria na kupewa adhabu. Utaratibu huu ni wa kigeni. Umeletwa na Wazungu. Utaratibu uliokuwa unatumiwa na jamii za jadi ni ule wa kuupamba ugunduzi huo kwa miiko na vitisho vingi kusudi watu wengine ama waogope kuuiga au washindwe kuiga kwa kukatishwa tamaa na ugumu wa masharti yake. Mbinu hii ingali hadi leo inatumiwa na waganga wengi wa dawa za asili. Vitisho vya aina hii pia husaidia kulikuza na kulithaminisha jambo linalohusika, mathalani ufundichuma. Hii iliongezewa uzito kwa matumizi ya miiko mbalimbali kama vile mafundi na wasaidizi wao kuepuka tendo la kujamiana kwa kipindi chote cha uzalishaji chuma ambacho kiliweza kufikia hata miezi minne, yaani wakati wote wa kiangazi (kwa maelezo zaidi juu ya dawa, miiko na kinga soma Sura ya Sita). Mbale. Ukiachia mbali mahitaji yaliyotangulia ambayo hubadilikabadilika yanaweza yakatumika ama yasitumike-kulingana na matakwa na ujuzi wa mafundi kama tulivyoona katika sehemu iliyotangulia, kuna mahitaji ya msingi mawili ambayo hayakukosekana popote chuma kinapokuwa kinatengenezwa. Mahitaji hayo ni mbale na mkaa. Mbale ni kokoto ama mchanga wenye madini ya chuma ndani yake. Kikemikali, mbale za chuma huundwa kwa mwambatano wa chuma na elementi nyingine kama vile oksijeni, titanuamu, shaba, salfa, haidrojeni, na kadhalika kema ilivyochanganuliwa kwa kirefu mwanzoni mwa sura hii. Ukiachia mbali chuma ambacho ni nadra kuzidi asilimia 80 ya vitu vyote vinavyounda mbale, kuna udongo na mawe ya kawaida, mizizi ya miti na majani , na madini mengine. Hivi navyo vina umuhimu mkubwa katika uyeyushaji chuma kwa teknolojia ya kiasili kwani hutengeneza lombwe ambayo ina matumizi muhimu sana kiteknolojia kama tutakavyoona hivi punde. Mkaa Huu nao una matumizi mengi. Kwanza, hutoa moto unaotumika kuyeyusha mbale na hivyo kukitoa nje chuma tayari kwa kujikusanya katika hali ya kitali. Pili, hutoa elementi ya kaboni ambayo husaidia kuiteka oksijeni iliyoambatana na chuma na kutengeneza hewa ya kaboni monoksaidi (CO) na hatimaye kaboni dioksaidi (C02) na hivyo kukifanya chuma kibaki huru (peke yake). Lakini kuwa huru huko huweza pia kupotea pale kaboni, baada ya kuiondoa oksijeni, irudipo na kuchukua nafasi iliyoachwa wazi na oksijeni. Kaboni ikifanya hivyo hutengeneza mchanganyiko uitwao feleji ya kaboni, ambayo imezoeleka kwa jina la 'chuma cha pua'. Feleji ama aloi hii ni imara kuliko chuma kilicho safi, yaani feraiti. Kwa mtazamo huu, kaboni inakuwa na faida ya kiteknolojia. Isitoshe,kaboni ikiungana na chuma hufanya kazi kama kichochezi, na hivyo kukiwezesha chuma kiyeyuke katika kiwango kidogo cha joto kuliko kile cha feraiti; badala ya kuyeyuka katika nyuzi joto 1538 "C, aloi ya chuma na kaboni inaweza kuyeyuka hata katika nyuzi joto 1148 Â°C (Taz. Kielelezo 4.9). Ifahamike kuwa si kila mti ulitumiwa kwa kutoa mkaa wa kutengeneza chuma. Kulikuwa na miti maalumu iliyochaguliwa kwa kazi hii katika kila jamii kulingana siyo tu na mazingira, bali pia na imani za jamii hizo juu ya maana ya miti hiyo. Ingawa kwa kawaida miti iliyokuwa inatumika kwa ufundichuma ni ile yenye moto mkali, uchaguzi huo mara nyingi ulikuwa unaingiliwa pia na imani zajamii husika. Kwa mfano,jamii mbalimbali za Magharibi mwa Kenya zilikuwa na mwiko wa kutumia miti ambayo mkaa wake hutoa cheche (ikumbukwe kuwa mara nyingi mkaa wenye cheche huwa na moto mkali pia). Kwao, cheche za moto zilifananishwa na radi, ambayo huogopwa kwa vile inaaminika kuwa ni ishara ya mambo mabaya, ikiwa ni pamoja na kifo (Brown 1995). Hata hivyo, miti iliyotumiwa na wengi ni kama vile Mbula (Parinari curatellifolia), Msuku (Uapaka kirkiana), Msumbu (Brachystagia manga), Mninga (Pterocarpus angolensis), Muchwezi (Syzygium guineense), Msakasaka (Rhus natalensis), Kihungawiso (Acacia hockii), Msisiviri (Albizia amara), na Mbanga (Pericopsis angolensis). Licha ya ukali wa moto na imani za kiutamaduni, uchunguzi wa maabara umebainisha kuwa uchaguzi wa miti na hata nyasi zilizotumika katika kazi hii ulitegemea pia kemia ya mimea hiyo. Miti, hasa ile yenye kalisi kwa wingi, ilichaguliwa ili, licha ya kutoa moto wa kuyeyushia mbale, itumike pia kama kichochezi cha kurahisisha uyeyushaji (Herbert 1993). Kemia na Fizikia zinazofanyika Ndani ya Tanuu. Chuma kilichokuwa kinazalishwa katika teknolojia ya jadi kilikuwa katika makundi makuu mawili: Chuma mmiminiko na chuma mango. Chuma mmiminiko ni kile ambacho kiliyeyushwa, yaani kilibadilishwa kutoka katika hali ya umango ambayo ndiyo ya kawaida na kuwoevishwa kufikia hali ya umajimaji, na hatimaye kuganda tena. Chuma cha mango kilikuwa hakiyeyuki, isipokuwa mata zingine zilizokuwa zimeshikamana na madini ya chuma katika mbale ndizo zilizokuwa zinayeyuka. Chuma chenyewe kilikuwa kinabakia katika hali ya chembechembe ngumu. Jambo hili ni muhimu sana kulifahamu, na inabidi lieleweke ipasavyo. Watu wengi hudhania kuwa kila uzalishaji chuma ulisababisha chuma kuyeyuka. La hasha. Kama tutakavyoona katika sehemu hii, ufundi mwingi sana uliokuwa unatumika, hususan Afrika Mashariki, ni ule uliozaa chuma cha chembechembe badala ya chuma cha majimaji. Watu wengi hubabaika kwa vile wanaona lombwe (mavi ya chuma) inaonyesha kuwa ilikuwa katika hali ya majimaji basi hudhani kuwa chuma pia kilifikia hali hiyo. Ushahidi tulionao mpaka sasa unaonyesha kuwa chuma mmiminiko kilitengenezwa kwa nadra sana katika Afrika Mashariki, na mara nyingi bila ya kukusudia. Sehemu pekee ambapo ushahidi wa chuma hiki umepatikana ni maeneo ya Magharibi mwa Ziwa Viktoria. Sehemu zingine Barani Afrika ambako ufundi huu umebainika ni katika jamii ya Wamafa huko Kameruni. Lakini huu ni ufundi uliokuwa umeshamiri sana Mashariki ya Mbali, hususan Uchina hadi India, tangu miaka elfu mbili iliyopita. Kutokana na ufinyu wa utengenezaji wa chuma mmiminiko katika Afrika Mashariki sioni umuhimu wa kuuelezea ufundi huu kiundani. Inatosha nikisema kuwa chuma hiki kinakuwa na asilimia 2 hadi 5 ya kaboni. Hiki ni kiwango kikubwa ukilinganisha na chuma kisichoyeyuka ambacho huwa na kaboni chini ya asilimia 0.8 (Taz. Kielelezo 4.9)'. Ufundi wa Afrika Mashariki ulizalisha chuma mango. Chembechembe za chuma zilikuwa zinajikusanya pamoja ndani ya tanuu na kutengeneza bonge tunaloliita kitali (chuma ghafi). Joto la kwenye tanuu lilipofikia nyuzi joto 1150 OC udongo, changarawe na mata zingine zilizokuwepo katika mbale zilianza kuyeyuka zikawa katika hali ya uji mzito wa rangi ya hudhurungi-kuelekea-nyeusi. Uji huu ndio tuuitao lombwe au mavi ya chuma Uyeyukaji wa mata hizi hufanya chembechembe za chuma zilizokuwepo ndani ya mbale hizo ziachiwe huru mithili ya nta yenye udongo inavyoziachia huru chembechembe za mchanga wakati inapoyeyuka. Chembechembe hizo za chuma hatimaye hujikusanya pamoja kwenye sakafu ya tanuu, mbele ya midomo ya nyelo zikatengeneza bonge liitwalo kitali. Kujikusanya kwa chembechembe hizo kulitokana na uzito pamoja na mvutano wa kisumaku ambao ni tabia ya asili ya chuma. Vitali vilikuwa vya aina mbili. Aina ya kwanza ni ile ambayo haikuwana uchafu mwingi na hivyo haikuhitaji kusafishwa tena kabla ya kusana zana mbalimbali kama vile majembe, visu, mundu, mikuki na mishale. Ufundi wa aina hii ulitumika katika maeneo mengi kama vile Magharibi mwa Ziwa Viktoria, mwambao wa Ziwa Tanganyika, Nyanda za Juu Kusini mwa Tanzania, Kusini mwa Kenya, na Mashariki mwa Malawi (kwa maelezo zaidi soma Sura ya Tano). Aina ya pili ni vitali vilivyokuwa na uchafu mwingi na hivyo kuhitaji kuyeyushwa mara ya pili katika tanuu dogo lililojulikana kama kintengwe kabla ya kusanwa. Ufundi wa aina hii ulitumika sana katika Ufundi wa Nyikani, mathalani uliotumiwa na Warongo, na Ufundi wa Vichuguuni, uliotumia matanuu marefu (malungu). Upatikanaji wa chuma cha chembechembe (kisichoyeyuka) katika muundo wa kitali badala ya chuma-mmiminiko ni ishara kuwa joto liWokuwa ndani ya tanuu halikuzidi nyuzijoto 1538 Â°C, kiwango ambacho chuma safi, feraiti, huyeyuka. Hata hivyo ifahamike kuwa chuma kinaweza pia kuyeyuka katika joto pungufu ya hilo kutegemeana na kemia iliyopo ndani ya tanuu. Kwa mfano, chuma kikiungana na kaboni kwa kiwango kinachozidi asilimia 2.11 kiuzito kinaweza kuyeyuka hata katika nyuzijoto kama inavyobainika katika Chuma cha chembechembe kinaanza kutengenezeka kwenye nyuzijoto 700Â°C wakati ambapo oksijeni iliyopo katika mbale ya chuma (FeO) inapojiondoa na kuungana na hewa ya kaboni monoksaidi (CO) inayozalishwa ndani ya tanuu na kuunda kaboni dioksaidi (C02). Chuma kinachopatikana mwanzo kabisa katika utaratibu huu huitwa feraiti-awali (alpha-Ferrite). Hii hutokea kwanza kama ukanda mwembamba ukingoni au katika mipasuko ya mbale. Joto linapoongezeka na kupita nyuzijoto 900Â°C, na hasa kati ya nyuzijoto 1200 Â°C na 1550 Â°C, feraiti inaanza kutengeneza hali kama njia za mzingo kama vile inavyoonekana katika Kielelezo 4.10. Jinsi mkaa unavyoendelea kuungua, mbale nazo huendelea kushuka chini ya tanuu, wakati huo zile njia za mzingo zilizoanza kujitokeza kule juu zinazidi kupanuka na hivyo kuungana na hatimaye kuunda vibonge vya chuma cha chembechembe. Mabadiliko haya huwa yanaharakishwa sana na kuongezeka kwa joto katika tanuu na pia mipito ya hewa ya joto inayopanda toka kwenye nyelo. Muhtasari. Sura hii imechambua, japo kwa ujumla wake, kemia inayotawala teknolojia ya uzalishaji chuma. Imebaini kuwa fomula ya msingi ni FeO- O = Fe. Lakini imetahadharisha pia kuwa fomula hii ikiangaliwa katika undani wake ni changamano kuliko inavyoonekana kwa juujuu. Uchangamano huo unatokana na tofauti za kikemia katika oksaidi za chuma zitumikazo kama mbale, kemia na uwezo tofauti wa mahitaji na vifaa vya teknolojia ya chuma kama vile Mkaa, matanuu, nyelo, na kadhalika kati ya mahali na mahali, na tofauti za kimazingira za sehemu ufundi huo unapofanyika. Mwisho, sura hii imechanganua kemia na fizikia vinavyoendelea ndani ya tanuu la kuzalishia chuma, kuanzia mbale Kielelezo 4.10: Picha ya kidarubini inayoonyesha feraiti-awali ikiwa katika hali ya njia za mzingo (imekuzwa x 100). zinapowekwa hadi chuma kinapopatikana. Nina imani kuwa sura hii imekupa msomaji ufafanuzi wa msingi juu ya dhana za uzalishaji chuma na hivyo kukufanya uweze kuyakiri na kuajabia maendeleo ya kiteknolojia waliyofikia wahenga wetu kabla ya ujio wa Wazungu kama inavyobainishwa na mifano itolewayo katika sura inayofuata. Uzalishaji wa chuma: mifano kutoka kwa jamii zailizozalisha chuma hadi ujio w wakoloni. Hadi Wazungu walipoingia na kutawala eneo hili la Afrika mnamo mwishoni mwa karne ya kumi na tisa jamii nyingi za wenyeji zilikuwa ama zinatengeneza na kutumia chuma au zinatumia chuma kilichotengenezwa na majirani zao kwa ajili ya kuzalisha zana kama vile majembe, mashoka, mundu, visu, mishale, mikuki, na nyinginezo nyingi Hata hivyo kuna jamii chache ambazo kwa sababu mbalimbali hazikutumia chuma kwa kutengenezea zana muhimu kama vile majembe na mashoka. Matumizi ya majembe ya miti, mathalani, yanabainika miongoni mwa Wazaramo, Wasukuma, na Wagogo Kukosekana kwa matumizi ya chuma mara nyingi kulisababishwa na ukosefu wa malighafi muhimu, hasa mbale, katika maeneo husika. Utafiti wa kiakiolojia na kiethnografia unaonyesha kuwa jamii zile ambazo zilikuwa zimekwishaipokea teknolojia ya uzalishaji chuma hazikuiachilia kiurahisi hata pale ambapo malighafi muhimu zilipungua. Mbinu mbalimbali zilitumika ili kuhakikisha chuma kinapatikana. Mbinu ya kwanza na ya kawaida kabisa ilikuwa ni kuhama. Jamii ilipoona kuwa malighafi kama vile mbale, miti ya mkaa, udongo wa vichuguu, ama maji zimeadimika, ilihama eneo hilo na kwenda kukaa sehemu ambayo ilikuwa na rasilimali hizo. Utaratibu wa kuhama ulikuwa rahisi kwa wakati huo kwani idadi ya watu ilikuwa ndogo na hivyo maeneo yasiyokaliwa na watu yalikuwa ni mengi sana. Mbinu nyingine ya kawaida ilikuwa ni biashara. Baadhi ya watu waliposhindwa kutengeneza chuma chao wenyewe kwa hoja yoyote waliamua kununua vitali ama zana za chuma kutoka kwa wenzao ambao walikuwa wanazalisha zana hizo kwa wingi. Biashara ya wakati huo ilikuwa ni ya kubadilishana bidhaa kwa bidhaa, yaani chuma na bidhaa zingine kama vile mifugo, nafaka, ama mazao ya asili kama vile vipusa, ngozi za wanyama, asali, au mazao ya kiufundi kama vile nguo za magome au pamba, au ususi mbalimbali. Kuna ushahidi pia unaoonyesha kuwa wanunuzi wa chuma na mazao yake siyo mara zote walikuwa watu wasiotengeneza chuma; hata wale waliotengeneza chuma waliweza kununua chuma au bidhaa za chuma kutoka kwa majirani zao. Hali hii ilikuwa inajitokeza hasa pale ambapo chuma kilichokuwa kinazalishwa hakikukidhi mahitaji ya wenyeji, iwe kwa idadi kuwa ndogo au kwa kukosa ubora uliohitajika. Mathalani, kumekuwa na biashara ya muda mrefu, inakadiriwa kuanzia miaka mia tano iliyopita, kati ya Wakisi, ambao ni wafinyanzi maarufu wa Kaskazini-Mashariki mwa Ziwa Nyasa na Wangonde, ambao ni wakulima hodari wa upande wa Magharibi mwa ziwa hilo. Biashara hiyo ilianza kwa kubadilishana vyungu na mazao ya chakula, hasa nafaka na mihogo. Hatimaye Wakisi wakawa wananunua majembe ya chuma kutoka kwa Wakinga, ambao ni majirani zao kwa upande wa Kaskazini - Mashariki, na kuyalangua majembe hayo kwa Wangonde. Jambo la muhimu ni kwamba Wangonde walikuwa wanakubali kulanguliwa majembe hayo ingawa wao wenyewe walikuwa wanazalisha chuma na kutengeneza majembe yao. Inadaiwa kuwa majembe ya Wakinga yalipendwa zaidi na Wangonde kwa vile yalikuwa mepesi na madhubuti. Inayumkinika kuwa biashara hii ndiyo iliyosababisha kuvia na hatimaye kuanguka kwa uzalishaji chuma Kaskazini mwa Malawi ilipofikia karne ya kumi na nane. Mbinu ya tatu ilikuwa ni kuboresha ufundi. Kwa jamii zile ambazo, kwa sababu ziwazo zote, zilishindwa kuhama ama kupata chuma kwa njia ya biashara, basi walifanya utundu wa kiufundi uliowawezesha kuzalisha chuma kwa namna tofauti na ile iliyozoeleka, lakini iliyoendana na malighafi zilizopo. Mathalani, imebainika kuwa ufundi wa awali uliokuwa katika eneo lililotumia malungu, yaani Kusini-Magharibi mwa Tanzania, Kaskazini mwa Malawi, Kaskazini mwa Zambia na Kusini -Mashariki mwa Jamhuri ya Kidemokrasi ya Kongo, ulikuwa ni wa kutumia matanuu madogo yaliyotengenezwa mithili ya vyungu, yaitwayo makatukutu. Makatukutu hayo ambayo yalikuwa yanajipuliza yenyewe, yalikuwa yanatumia mbale za malamba ambazo zina kiasi kikubwa cha chuma (zaidi ya 70%). Inaelekea kuwa malamba yalipoadimika mafundi wa eneo hilo walilazimika kutumia mbale za limonaiti na za ngegu (mchanganyiko wa silika na chuma). kwa vile limonaiti na ngegu zina kiwango kidogo cha chuma (pungufu ya 60%) zikilinganishwa na malamba ilibidi kufanyike mabadiliko kadhaa ya kuendana na mbale hizo mpya. Badiliko la kwanza na la wazi ni la kiasi cha mbale katika kila myeyusho. Ilibidi kiasi kikubwa zaidi cha mbale kitumike ili kupata uzito wa chuma uliokuwa unapatikana kwa kutumia malamba. Ongezeko la mbale lingemaanisha ama ongezeko la kazi, yaani kuongeza idadi ya miyeyusho au ongezeko la nafasi katika tanuu, yaani upanuzi wa tanuu ili kuweza kupokea mbale nyingi kwa wakati mmoja. Inaelekea kuwa mbinu zote mbili zilitumika. Idadi ya matanuu katika eneo hili ni kubwa kuliko katika eneo jingine lolote katika Afrika Mashariki ikiwa ni ushahidi kuwa idadi ya miyeyusho iliongezeka. Hali kadhalika, badiliko la maumbile ya matanuu kutoka matanuu madogo, makatukutu, kufikia matunuru makubwa, malungu, linaonyesha wazi kuwa ilikuwa ni juhudi za mafundi za kupambana na mabadiliko ya kimazingira, yaani ukosefu wa malamba ambayo ni mbale iliyozoeleka Kule Magharibi mwa Ziwa Viktoria pia tunaarifiwa na Peter Schmidt (1997) kwamba mafundi wa huko walikuwa na kawaida ya kutanguliza mkaa wa nyasi zijulikanazo kama ishanga (Miscanthidium violaceum) katika sakafu ya tanuu, uliotumika kama jamvi, chini ya mbale na mkaa, Ingawa mafundi waliokuwa wanatumia ishanga wameshindwa kuelezea matumizi yake kiufundi, Schmidt na wenzake wanaamini kuwa mkaa wa ishanga ulitumika kama kichochezi katika uyeyushaji chuma, Lakini lililo la msingi hapa ni kwamba katika utafiti wake wa kiakiolojia, Schmidt amegundua kuwa huko nyuma, hadi miaka elfu mbili iliyopita, mafundi wa huko walikuwa wanatumia miti badala ya nyasi kwa kazi hiyo. Mabadiliko ya kutumia jamvi la ishanga badala ya miti inaaminika kuwa yalitokana na kupungua kwa misitu katika eneo hilo, upungufu ambao inaelekea ulikithiri zaidi kati ya miaka 1500-800 iliyopita, kipindi ambacho pia kilishuhudia kupungua kwa ufundichuma na labda idadi ya watu kwani maeneo yaliyokaliwa na watu yanaonekana yalikuwa machache zaidi. Hii ni baadhi tu ya mifano ya kuonyesha jinsi mafundi wa jadi walivyoweza kubadili teknolojia ya chuma kulingana na mazingira. kwa maneno mengine, walikuwa ni wadadisi na watafiti, wakifanya majaribio mbalimbali ili kuboresha ujuzi wao. Hawakuwa mafundi waliobweteka, wakitegemea kuiga kwa Wazungu, kama ambavyo baadhi ya watu wamekuwa wakidai. Kutokana na kawaida hii ya kuendelea kubadilisha ufundi wao kulingana na mazingira, tunaona kuwa kulikuwa na tofauti kadha wa kadha za kiufundi na za kiimani katika Afrika Mashariki. Ni madhumuni yangu katika sura hii kuzipitia baadhi ya tofauti hizo ili siyo tu kuonyesha utajiri wa urithi uliopo katika eneo hili, bali pia kubainisha upeo wa uwezo wa kimawazo na fikra ambao wahenga wetu walikuwa nao. Aina za Ufundi. Kuna namna nyingi za kugawanya ufundi wa kutengeneza chuma. Njia iliyozoeleka ni ya kutumia maumbile ya matanuu lakini pia tunaweza kutumia aina za mbale, maumbile ya viriba, urefu wa nyelo, na kadhalika. Lakini mimi napenda kutumia mgawanyiko wa kiikolojia. Sababu kubwa ya kufanya hivyo ni kuweza kubaini mahusiano baina ya mazingira na jamii yalivyoweza kuzaa utamaduni kama uli vyojidhihirisha katika teknolojia, hususan ya ufundichuma hadi ujio wa Wakoloni. kwa kutumia utaratibu huu tunapata makundi makuu matano ya ufundichuma ambayo mtawanyo wake kiujumla ni kama ifuatavyo: Ufundi wa mwambao; Ufundi wa uwanda wa nyasi; Ufundi wa nyika; Ufundi wa mwitu; na Ufundi wa vichuguuni. Ufundi wa Mwambao. Eneo hili linaunganisha miji ya kihistoria ya mwambao, maarufu kama miji ya Utamaduni wa Kiswahili, iliyoshamiri mwambao wa Afrika Mashariki na visiwa vyake katika nusu ya kwanza ya milenia ya pili BK. Katika baadhi ya miji hii ambako kumefanyika utafiti wa kiakiolojia, imeonekana kuwa kulikuwa na ufundimetali uliofanyika katika kipindi cha kukua kwa Utamaduni wa Kiswahili. Miji ambayo imekwishatoa ushahidi wa ufundimetali ni pamoja na Kilwa na sehemu mbalimbali kisiwani Pemba nchini Tanzania pamoja na Manda, Galu, Mtapwa, Ungwana, Shanga na Mwana nchini Kenya. Ushahidi uliopatikana ni pamoja na lombwe, vipande vya nyelo, vipande vya matanuu, mkaa, na hata baadhi ya zana kama vile sarafu, visu, bangili, pete, ndoana, ncha za chusa au misumari na nyinginezo nyingi ambazo ni vigumu kuziainisha. Masalia haya ni ya metali mbalimbali, ikiwa ni pamoja na dhahabu, shaba, risasi, bati, na chuma. Kutokana na kukosekana kwa mbale za metali zote isipokuwa chuma katika ukanda wa mwambao wa Afrika Mashariki na visiwa vyake, inashawishi kuamini kuwa metali hizi, isipokuwa chuma, zililetwa hapa kutoka nje. Metali hizi zilikuja katika mtandao wa biashara ambao Afrika Mashariki imekuwa mwanachama kuanzia milenia ya kwanza KK. Uthibitisho wa mtandao huu tunaupata kwa njia kadhaa. Kwanza, utafiti wa kiakiolojia uliofanywa na Kitengo cha Akiolojia cha Chuo Kikuu cha Dar es Salaam huko Kibiti, km 30 Kaskazini ya delta ya Mto Rufiji umetoa ushahidi wa shanga na vigae vya vyungu vilivyotumika katika zama za Wayunani na Warurni, yapata miaka elfu mbili iliyopita kwa vile bidhaa hizi ambazo zilizalishwa katika eneo la Bahari ya Kati zimepatikana hapa Afrika Mashariki, ni ushahidi tosha kuwa eneo hili la Afrika lilihusika katika mtandao wa biashara ya masafa ya mbali. Ushahidi mwingine unapatikana katika kitabu kiitwacho The Periplus of the Erythrean Sea, kilichoandikwa kwa Kiyunani na baharia na mfanyabiashara wa Kiyunani asiyefahamika jina lake katikati ya karne ya kwanza BK. Kuhusiana na masuala ya metali, kitabu hiki kinaeleza kuwa Afrika Mashariki ilikuwa inaingiza bidhaa za metali kama vile mikuki, visu, mashoka, na misharasi zilizotengenezwa Muza, mji ambao ulikuwepo karibu na pale ambapo leo hii kuna bandari ya Aden, Yemen ya Kusini. Ingawa baadhi ya wanaakiolojia wamedadisi: Je, ni vipi wakazi wa mwambao wa Afrika Mashariki waingize bidhaa za metali kutoka Muza ilhali majirani zao, kilomita zisizozidi 20 ndani walikuwa ni wazalishaji maarufu wa chuma kama tuonavyo Mkiu, Kusini ya Dar es Salaam? Swali hili halina jibu bayana kwa sasa hivi. Lakini kuna mabunio mengi yanayoweza kuelezea jambo hili. Inawezekana kuwa uzalishaji wa chuma ulikuwa mdogo katika kipindi cha mwanzoni mwa milenia ya kwanza BK ambapo kitabu cha Periplus kiliandikwa. Hivyo ni kweli kuwa wakazi wa mwambao walihitaji kuagiza chuma kutoka nje ili kujaliza kile walichokuwa wanakipata kutoka kwa majirani zao ama kukizalisha wenyewe. Bunio hili limechambuliwa kirefu katika machapisho mengine. Wazo hili linaongezewa uzito kutokana na taarifa walizozitoa waandishi wengine waliotembelea mwambao takriban miaka elfu moja baada ya mwandishi wa Periplus. Mnamo mwaka 915 BK, Al Masudi alialeza kuwa wakazi wa pwani ya Afrika Mashariki walivaa urembo wa chuma na shaba, walikuwa mafundi hodari wa metali, na walikuwa wanakusanya vipusa kwa ajili ya biashara ya baharini. Miaka takribani mia mbili baadaye, mwandishi mwingine, AI-Idrisi alitaarifu kuwa wakazi wa Malindi na Mombasa walizalisha kiasi kikubwa cha chuma, na kwamba bidhaanje kuu za pwani ya Afrika Mashariki zilikuwa chuma na ngozi za chui, na pia kulikuwa na mahitaji makubwa ya chuma cha Afrika Mashariki huko India ya Kusini . Maelezo ya waandishi hawa wawili hayapingani na yale ya mwandishi wa Periplus kwa vile yanatolewa nyakati tofauti. Inaonyesha kuwa ufundi huu ulianza taratibu, na hatimaye ukafikia hatua ya kuweza kutosheleza soko la ndani na kuzalisha ziada ya kuuza. Bila shaka Al Idris hakukosea kuitaja India kuwa ni mwagizaji maarufu wa chuma cha Afrika Mashariki kwa sababu nchi hiyo (India) ilikuwa ni mwuzaji mkubwa wa chuma kwa Mashariki ya Kati na Ulaya katika nusu ya kwanza ya milenia ya pili BK. Soko lao lilipata nguvu zaidi wakati wa Vita vya Msalaba vilivyodumu kati ya mwaka 1096 na 1270 BK. Wakati huo mafundi wa Mashariki ya Kati, hususan Damascus, walikuwa wananunua chuma cha pua, maarufu kama wootz, kutoka India, halafu walikiyeyusha upya ili kupata uwiano wa kaboni uliohitajika katika aina maalumu ya feleji iitwayo sementaiti (cementite) waliyoitumia kutengenezea mapanga na dereya vilivyokuwa madhubuti. Inaaminika kuwa chuma hicho walichokuwa wanakiuza Wahindi siyo chote kilizalishwa India. Kuna uwezekano mkubwa kuwa Wahindi walikuwa wananunua chumaghafi, hata kile ambacho kilikuwa na kiwango kidogo cha kaboni, kutoka sehemu mbalimbali, ikiwa ni pamoja na pwani ya Afrika Mashariki, kisha wakakiyeyusha katika mazingira ya mkaa mwingi ili kukiongezea kaboni halafu wakakiuza huko Mashariki ya Kati na Ulaya. Wahindi walikitumia pia chuma hicho kwa kutengenezea zana, baadhi yake zilirudi tena Afrika Mashariki kama bidhaa. Hizo ni pamoja na misumari, visu na mapanga. Utafiti wa kiakiolojia umefanikiwa kutoa ushahidi wa uhakika wa uyeyushaji chuma kutoka sehemu mbalimbali za mwambao. Nchini Kenya kuna sehemu mbili, ambazo ni Galu, iliyopo km 15 Kusini ya Mombasa na Ungwana, iliyopo km 30 Kusini ya Lamu. Huko Galu, Chapuruka Kusimba amepata kitako cha tanuu pamoja na nyelo tatu zikiwa zingali katika sehemu zake za awali. Karibu na hilo tanuu, kulikuwa na meko ya ufuaji ambapo palikutwa mkusanyiko wa vipande vya mkaa pamoja na vigololi vya lombwe ambavyo hupatikana baada ya vitone vya lombwe vinavyoruka kutoka katika kitali kinapogongwa na nyundo kuganda hewani. Kumepatikana pia vigamba vya lombwe ambavyo huganduka nje ya kitali ama chuma kinapopondwa baada ya kupashwa moto. Masalia haya kwa ujumla wake yanaonyesha wazi kuwa kulikuwapo na ufuaji na uyeyushaji chuma uliofanywana wakazi wa miji hiyo kati ya karne ya 12 na 15BK. Na huko Ungwana, George Abungu amekuta rundo la lombwe ambazo, kutokana na wingi wake, zinaonyesha kuwa zilitokana na uyeyushaji na siyo ufuaji (Abungu 1990). Zaidi ya hayo, uchunguzi wa lombwe hizo katika darubini umedhihirisha madai kuwa lombwe hizo ni za uyeyushaji (Kusimba et. al 1994). Mafundichuma wa Miji ya mwambao walitumia ng'anjo, yaani matanuu ya kuchimba ardhini. Walitumia mbale za kokoto na pia mdapu uliopatikana baharini. Chanzo cha mdapu ni mwamba ujulikanao na wataalamu wa miamba kama epidote amphibolite. Mwamba huu hujengwa kwa elementi mbalimbali ikiwa ni pamoja na chuma (malamba au ilmenaiti). Mwamba huu ambao asili yake ni mashapo ya kivolkano humung'unywa kiurahisi na maji yanayoporomoka vilimani kwa vile ni laini bado, ukiwa katika hatua za awali za mabadiliko ya kimetamofi. Chuma kinachomung'unywa hujikusanya kandokando au kwenye sakafu ya vijito vinavyoupitia mwamba huo. Kujikusanya huko kunatokana na uzito wa chuma (ukilinganishwa na elementi zingine) pamoja na nguvu za mvutano wa kisumaku ambao ni hulka ya chuma, hasa malamba. Polepole mdapu husafirishwa na mkondo wa maji ya vijito na mito hadi kufika maziwani ama baharini. Kila tanuu lilipulizwa kwa viriba vitatu hadi vinne. Aina ya viriba bado haifahamiki kwa uhakika, lakini ethnografia inaonyesha kuwa eneo hili limekuwa likitumia viriba vya mifuko (Brown 1995 Taz. Kielelezo 4.6 a& b). Katika uchunguzi ambao mimi binafsi nimeufanya katika masalia ya metalajia kutoka mwambao wa Tanzania na kisiwani Pemba nimebaini kuwa kulikuwa na ufundichuma wa aina yake hasa kuanzia mwishoni mwa milenia ya kwanza BK. Mafundichuma wa eneo hili walitumia vitanuu vidogovidogo vya mashimo ambavyo havikuzidi sm 20 katika kina wala kipenyo na vilisiribwa na hivyo kuvifanya vipate umbile la vyungu (nusu tufe). Ingawa udogodogo wa vitanuu hivi unaleta mashaka'kama kweli vilitumika kwa kuyeyushia mbale, wasiwasi huu unaondoka kutokana na ukweli kwamba miongoni mwa masalia yaliyopatikana kuna mbale za changarawe (Mapunda 2002). Licha ya uzalishaji, utafiti umebaini pia kuwa kulikuwa na usafishaji wa vitali, uhunzi (ufuaji zana) na upunguzaji wa kaboni katika chuma cha pua kilicholetwa kutoka India (Kusimba i999). Ushahidi wa kazi hizi umepatikana katika miji ya Kilwa (Chittick 1974); Galu (Kusimba 1993), Kibiti (Chami na Mapunda 1998; Chami 2001a), na Pemba (Fleisherna LaViolette 1999). Ufundi wa Uwanda wa Nyasi. Ufundi huu ambao ulikuwa unatumia mbale za mdapu na matanuu ya ng'anjo yaliyokuwa na kina na kipenyo cha sm 30-50 (Kielelezo 4.1), ulishamiri katika tawi la Mashariki la Bonde la Ufa na maeneo ya jirani yake, kuanzia katikati ya nchi ya Tanzania hadi Kaskazini mwa nchi ya Kenya. Mafundi mahiri katika kundi hili ni pamoja na Warangi, Kaskazini mwa Tanzania (Mapunda na Lane 2000) pamoja na Wagusii, Waembu na Wasamburu wa Kenya ya kati (Larick 1986; Brown 1995). Licha ya jamii hizi ambazo kiikolojia ni wakazi wa Nyikani, kuna jamii moja ambayo ingawa ni wakazi wa Nyanda za Juu, wamebainika kutumia ufundichuma unaolingana na ule wa nyikani; hawa ni Wapare wa Kaskazini-Mashariki mwa Tanzania. Sababu ya mwingiliano huu wa kiufundi bado hazijafahamika bayana, ingawa inaelekea zitakuwa ni za kihistoria na ki jamii zaidi kuliko kiufundi. Mafundi hawa wa Uwanda wa Nyasi walitumia mdapu uliokuwa unajikusanya katika sakafu ya vijito kipindi cha mvua. Hatua za kazi ya kuzalisha chuma, mfano wa Warangi: Kazi ilianza kwa kuandaa mahitaji ya ufundichuma, hususan mbale, nyelo, viriba na mkaa. Kazi ya kukusanya mdapu ilifanywa na akinamama. Mchanga wa chuma au mdapu ukusanyikapo pamoja hufanya kazi ya kuukusanya iwe nyepesi. Baada ya kuukusanya na kuupepeta ili kuondoa uchafu wote akinamama 'waliuza' mdapu huo kwa masilungu. Mauzo hayo mara nyingi yalifanyika kwa mkopo, wakiahidiwa kulipwa mazao ya mdapu huo; hususan vifaa kama vile majembe na visu. Mafundi wa Kirangi walitengeneza pia ncha za mishale, ncha za mikuki, mundu na mashoka kwa ajili ya biashara. Mkaa ulikuwa unaandaliwa na wasaidizi wa silungu. Kwa wastani gunia moja la mkaa lilitosha kwa myeyusho mmoja uliochukua saa nne hadi sita. Miti iliyotumika ni ile iliyoaMinika kuwa na uwezo wa kutoa moto mkali. Miti hiyo ni pamoja na Muthigiri (Acacia mellifora); Kihungawisu (Acacia nilotica), Msakasaka (Rhus natalensisi, Saimo (Acacia xanthophloea) , na Msisiviri (Alhizi amara) (ambao ulitumika zaidi katika kufua kuliko kuyeyusha mbale). Wasaidizi wa silungu pia walihusika katika kuandaa viriba. Warangi walitumia viriba vya chemba mbili vilivyotengenezwa kwa miti na kufunikwa kwa ngozi ya mbuzi iliyolainishwa kwa mafuta ya mbarika (Kielelezo 4.6c) (Waembu, ambao pia ni mafundi wa uwanda wa nyasi, walitumia viriba vya mifuko, Kielelezo 4.6b). Kila tanuu lilikuwa linatumia viriba vinne, na kila kiriba kiliunganishwa na nyelo moja. Mahitaji yote yalipokamilika, silungu alichagua mahali penye udongo mgumu kwa ajili ya kuchimba shimo la tanuu. Shimo hili lilikuwa na kina cha wastani wa sm 30- 50 na kipenyo cha mdomoni cha kipimo hichohicho. Katikati ya shimo hilo walichimba kijishimo kingine kidogo kilichotumika kwa ajili ya kuweka dawa za kinga na zindiko (Kielelezo 4.1 na 5.5). Dawa hiyo ilikuwa ni mchanganyiko wa miti mbalimbali, ikiwa ni pamoja na Jorung'ombe, Kiwoda, na Nyarufurofuro, (majina ya Kirangi) na asali. Mchanganyiko huo uliwekwa katika pembe ya ndama wa ng' ombe na hatimaye kufukiwa katika kishimo hicho. Shimo la tanuu lilisiribwa kwa udongo wa mfinyanzi, halafu liliachwa likauke kwa muda wa siku moja hadi mbili. Mafundi hawa wa Uwanda wa Nyasi hawakuongeza ujenzi wowote juu ya shimo hila kama walivyofanya mafundi wengineo hapa Afrika Mashariki isipokuwa, kwa kawaida, walijenga kibanda cha miti na kukiezeka nyasi kwa ajili ya kivuli chao wenyewe. Baada ya udongo wa sakafu kukauka, silungu aliweka mkaa na mbale kadiri ya nusu ya kina cha tanuu halafu ziliwekwa nyelo tatu ama nne, zenye urefu wa sm 30-45, (zilizowiana na pande kuu nne za dira: Mashariki, Magharibi, Kaskazini na Kusini). Baada ya hapo silungu, alilijaza shimo kwa mkaa na mbale. Ujazo wake ulizidi usawa wa ardhi, kiasi cha kutengeneza kilima. Halafu mota uliwashwa na kazi ya kufukuta ilianza na kuendelea kwa muda wa saa nne hadi sita. Kazi ilipokamilika, mafundi walikitoa kitali kwa kutumia mti mbichi kisha walikisafisha kwa kukichoma katika meko ya wazi na kukiponda kwenye fuawe, ambayo ni jiwe kubwa na gumu, hadi fundi alipoona hakuna lombwe inayotoka (Lane na Mapunda 2000). Waembu walitumia magae ya majungu makubwa kama vintengwe vyao (Brown 1995) .. Mafundi wa Kirangi walikuwa wanazalisha chuma kwa lengo la biashara. Zana walizotengeneza zilibadilishwa na mazao ya kilimo na mifugo. Wateja wao wakubwa walikuwa Wanyaturu, Wamasai na Wagogo. Jembe moja kwa mfano, lilikuwa likibadilishwa kwa mbuzi mmoja au majembe matano kwa ngo'mbe mmoja. Kwa mtindo huu masilungu wengi waliweza kujilimbikizia chakula na mifugo na hivyo kujijengea umaarufu. Utafiti wa kina uliofanyika katika maeneo ya Warangi wilayani Kondoa unaonyesha kuwa ufundi huu umeendelea kutumika katika eneo hili kuanzia milenia ya kwanza BK (Lane na Mapunda 2000; Mapunda na Kessy 2001). Hata hivyo, jambo ambalo bado halipowazi kwa wanaakiolojiana wanahistoria kubainisha kuwa watu walioishi na kuacha masalia ya enzi hizo ni wahenga wa Warangi ama ni watu wa jamii nyingine! Kama Warangi, Wapare nao walikuwa ni wazalishaji maarufu sana wa chuma kwa eneo la Kaskazini mwa Tanzania na Kusini mwa Kenya. Mazao yao ya chuma, hususan miche ya vitali, yaliuzwa kwa majirani zao kama vile Wachaga (ambao nao walikuwa ni wahunzi mashuhuri) na Wamasai. Kufikia katikati ya karne ya kumi na tisa, ufundichuma ulikuwa ni chanzo kikubwa cha mapato kwa Wapare. Chuma kilikuwa kimeishaingia katika mtandao wa biashara uliohusisha pwani na bara. Bidhaa maarufu zilikuwa ni vitali na majembe. Wahunzi wa Kichaga walikuwa wananunua vitali kutoka kwa Wapare na kutengeneza bidhaa nyingi za urembo kama vile mikufu ya waya, ambayo ilikuwa na thamani kiasi kwamba iliweza kutumika kama fedha. Ufundi wa Nyikani Eneo linalohusika hapa ni lile la nyika za vichaka na nyasi linalotanda kati ya tawi la Mashariki na la Magharibi la Bonde la Ufa, Kusini mwa Ziwa Viktoria. Mafundi mahiri katika kundi hili walikuwa Warongo, Wavinza, Wakonongo na kwa kiasi kidogo Wanyamwezi. Ingawa wengi wa mafundi wa kundi hili, kama ilivyokuwa kwa makundi mengine mengi, walikoma uzalishaji chuma mwanzoni mwa kame ya ishirini (Iliffe 1979), Warongo waliendelea na ufundi huo hadi miaka ya 1970 (Schmidt 1997). Bila shaka hii ilitokana na umbali uliokuwepo kutoka kwenye miji ya Geita na Kahama hadi kwenye mapori ambako Warongo hawa waliishi na kutengeneza chuma siku za mwishomwisho za ufundi huo. Umbali huu ulichangia kwa namna mbili. Kwanza, ilikuwa ni vigumu kwa vyombo vya dola vya kikoloni vilivyohusika na uzuiaji wa ufundi huo kuwafikia; na pili, ilikuwa ni vigumu kusafirisha chuma cha mitumba kilichotokana na magari mabovu, ambacho kilichangia sana katika kuua ufundi huu sehemu nyingi za Afrika (kama inavyochambuliwa katika Sura ya Nane). Hatua za Kazi ya Kuzalisha Chuma, Mfano wa Warongo: Kila silungu (fundichuma, ambaye Warongo walimwita Mrongo), alikuwa na timu yake ya wasaidizi kati ya wanne hadi wanane. Mara nyingi mmoja kati ya wasaidizi hao alikuwa na ujuzi wa dawa. Huyu ndiye aliyemsaidia Mrongo kuchagua mahali pa kujenga tanuu, kutafuta dawa, kuweka dawa katika tanuu na kuhakikisha kuwa timu nzima inafuata miiko yote kadiri inavyopasika. Warongo walikuwa wanajenga matanuu yao kwa kutumia mapande ya udongo yaliyochongwa kutoka kwenye vichuguu vidogovidogo vya mchwa. Mapande hayo yakiishachongwa huwa na urefu wa wastani wa sm 60, upana wa sm 45 na unene wa sm 8. Kwa hiyo kazi ya kwanza ya silungu ilikuwa kuchagua kichuguu kilichofaa kupasuliwa ili kupata mapande ya kujengea tanuu. Baada ya kuandaa mapande ya kujengea, wasaidizi walijenga kibanda ambacho Warongo walikiita kitindi, mahali ambapo silungu alipachagua pajengwe tanuu. Kitindi, ambacho kilijengwa kwa mihimili michache bila kukandikwa hatimaye kikaezekwa nyasi, kilikuwa na kazi ya kutoa kuvuli kwa mafundi wakati wa kuyeyusha chuma. Ujenzi wa tanuu ulianzia kwa uchimbaji wa nyombe, yaani shimo mithili ya beseni katikati ya kitindi. Nyombe ilikuwa na kina cha sm 30 na kipenyo cha sm 100-120. Katikati ya sahani hiyo palichimbwa kishimo kidogo ambacho ndani yake mliwekwa dawa kisha zikafukiwa (Kielelezo 4.2). Masimulizi kutoka kwa baadhi ya masilungu kama yalivyoripotiwa na wasaili mbalimbali (Kirknees 1989; Schmidt 1997; Schmidt na Mapunda 1997) yanaeleza kuwa kumekuwa na aina kuu mbili za taratibu za uwekaji dawa: ule wajadi na ule wa "kisasa". Katika jadi yao, dawa zilikuwa zinawekwa na Mrongo na msaidizi wake wa mambo ya dawa. Baada ya kuziweka dawa katika kishimo cha katikati ya nyombe na kuzishikiza kwa udongo zisiende pembeni, wahusika hawa wawili, huku wakiwa uchi, walikaa ndani ya nyombe huku migongo yao ikiwa imeelekeana. Kisha walizunguka wakiwa wamekaa, mithili ya pia kuelekea kushoto huku matako yao na viungo vyao vya uzazi vikisukuma udongo kuuteremsha katika kishimo cha dawa (Schmidt na Mapunda 1997). Waliendelea kufanya hivyo hadi dawa zote zilipofukiwa kabisa. Halafu walivaa nguo zao na kusawazisha ufukiaji huo kwa kutumia kipande cha mti cha urefu wa mita moja hivi (Schmidt 1996). Baadhi ya masilungu walibadilisha kidogo utaratibu huu, haiyumkiniki baada ya kuingia kwa dini za kigeni. Katika utaratibu mpya Warongo waliwatumia watoto wa kiume wasiofikia balehe. Mtoto mmoja alitumika kila lilipojengwa tanuu sehemu mpya. Mtoto huyu alivuliwa nguo zake kisha akazibwa macho yake kwa mkanda wa ngozi ya mbuzi (bila shaka asiweze kuzitambua zile dawa alizopewa kuweka).Halafu silungu alimshikisha mtoto huyo dawa na kumwelekeza namna ya kuziweka na kuzifukia (Kirkntes 1989). Ikumbukwe kuwa dawa iliyofukiwa chini ya tanuu iliweza kufanya kazi milele ilimradi tanuu hila liwe linatumika kila mwaka. (Tutazama na kubobea katika uchambuzi kuhusu matumizi na faida za dawa na mazindiko katika Sura ya Sita). Baada ya hapo nyombe hutandikwa majani na au vipande vya miti ili kuzuia kitali kitakapo tengenezeka kisigandamane na udongo. Majani na miti iliyotumika ni pamoja na Mtungulu, Mbumbu, Mbelebele, na Mbula. Juu ya majani na miti hii kulimwagwa mkaa na mbale kwa matabaka ya kupishana hadi kufikia usawa wa ardhi. Mkaa ulitayarishwa kutoka katika miti maalumu ambayo iliaminika kuwa na moto mkali. Miti hiyo ni pamoja na Mbanga (Pericopsis angolensis), Mkalati (Monotes sp.), na Mgando. Kisha tanuu lilijengwa kwa kuyasimamisha mapande ya vichuguu yaliyokwishatayarishwa kuzunguka duara la nyombe. Mapande haya, ambayo huinamishwa kidogo kwa ndani (Kielelezo 4.2), husimamishwa katika umbali wa sentimita 1O-12 kati ya moja na jingine, ikiachwa nafasi ya kupitishia nyelo. Nyuma ya kila pande la udongo huegeshwa jiwe zito, la kati ya kilo 5-15, ili kulishikilia pande hila lisianguke. Halafu nyelo huwekwa katika nafasi zilizoachwa wazi kati ya mapande ya udongo. Nyelo ziliwekwa katika namna ambayo ncha zake za ndani zilikaribia kukutana katikati ya tanuu, zikitengeneza kiduara kidogo (Kielelezo 4.4). Nafasi ya katikati ya mapande ya udongo ilizibwa kwa kutumia vipande vya nyelo za zamani ambavyo vilishikamanishwa kwa udongo wa mfinyanzi. Baada ya hatua hii, tanuu lilijazwa kwa tabaka za mbale za mtapo au ngegu na mkaa hadi pomoni. Juu kabisa kulilundikwa msilo (lombwe zilizovunjwa kutoka katika vitali vya zamani-kwa sababu hiyo zilikuwa na chuma kingi), halafu tanuu liliwashwa na ufukutaji ukaendelea. Tanuu lilikuwa linapulizwa kwa kutumia viriba pacha vilivyotengenezwa kwa mti na kuzibwa kwa ngozi ya mbuzi (Kielelezo 4. 6c). Kazi iliendelea kwa muda wa saa tano hadi sita. Muda huu wote Mrongo alikuwa akiendelea kuongeza mkaa, mbale na msilo hadi alipoona imetosha ndipo alisimamisha kazi. Hatua iliyofuatia ni kubomoa tanuu. Kazi hii ilianza kwa kuyaondoa mawe yaliyoshikilia tanuu kisha, kwa kutumia mti wenye ngoeko, Mrongo alibomoa vipande vya nyelo vilivyopangwa katikati ya mapande ya udongo halafu kuyasukuma mapande hayo yaanguke kwa ndani. Baada ya hapo tanuu lilifunikwa udongo na kuachwa lipoe hadi kesho yake ambapo kifusi kilicholundikwa juu ya nyombe kiliondolewa ili kukitoa kitali kilichokuwa kimejijenga katika kiduara cha katikati ya tanuu, mbele ya ncha za nyelo. Chumaghafi hiki kilikuwa kimeshikamana na msilo. Mchanganyiko huu ulipasuliwa mabongemabonge kwa kutumia jiwe zito kisha kila bonge liligongwa kwa uangalifu katika fuawe pana ili kuchambua chuma kizuri. Masazo ya mchujo huu hayakutupwa bali yalihifadhiwa ili yatumike kama msilo katika uyeyushaji uliofuatia. Chuma kilichochambuliwa kilipelekwa katika kibanda kingine ambacho kilikuwa na meko ya wazi (siyo kintengwe kilichojengwa) na fuawe kubwa ya jiwe. Hapo chuma hicho kilichomwa tena hadi kiwe chekundu kabisa halafu kilipondwa kwa nguvu ili kuondoa uchafu. Kazi hiyo iliendelea hadi Mrongo mwenyewe aliporidhika na ukuntu wa chuma chake. Mapato ya mkupuo mmoja wa uyeyushaji yaliweza kufikia hadi kilo tano, ama kipimo walichopenda kutumia mafundi wenyewe, ni majembe matano, ikiwa na maana kuwa jembe moja lilikuwa na uzito wa wastani wa kilo moja. Ufundi wa Mwituni. Huu ni ufundi uliotumiwa na mafundi wengi wa Afrika Mashariki. Sifa zake ni pamoja na matumizi ya matanuu ya ukubwa wa kati, yenye kimo kisichozidi sm 200, kipenyo cha chini chenye sm 80-150. Matanuu haya yalijengwa kwa udongo wa mfinyanzi, mara nyingi uliotoka katika vichuguu. Udongo huu ama ulikuwa unakandikwa hivihivi au unaumbwa katika vitofali vidogo vya wastani wa sm 15x1Ox6. Mafundi hawa walikuwa wanatumia viriba vitatu hadi vinne, kila kiriba kikipeleka hewa katika nyelo moja, ambayo ilikuwa na urefu wa kati ya sm 40-60. Kama ilivyokuwa kwa Warongo, nyelo hizi zilikuwa zinakutana katikati ya tanuu. Wengi wao walitumia mbale za kokoto za mtapo na limonaiti, ingawa mdapu pia ulitumika. Aghalabu, chuma kilichokuwa kinazalishwa na mafundi hawa kilikuwa tayari kusanwa; hakikuhitaji kusafishwa kabla ya kufuliwa. Mafundichuma walioshirikiana sifa hizi wanapatikana katika maeneo makuu manne: 1) Ukanda uliopo kati ya Mto Rufiji kwa upande wa Kusini na Mto Pangani kwa upande wa Kaskazini. Eneo hili linajumuisha jamii za Wazaramo, Wandengereko, na Wakaguru. 2) Nyanda za Juu Kaskazini, ukanda wa Mashariki mwa Bonde la Ufa, ukijumuisha milima ya Usambara, Taveta, hadi Mlima Kenya, na kuelekea Mashariki kwenye bonde la Mto Tana, halafu Kusini hadi maeneo ya kwale, hadi Mto Pangani. Wahusika wakuu ni pamoja na Wasambaa, Wakikuyu, Wakamba, na Wagala. 3) Nyanda za Juu Kusini, sehemu inayoanzia, kwa upande wa Kaskazini, katika bonde la Mto Kilombero na Mto Ruaha na kukingwa na Bonde la Ufa kwa upande wa Magharibi, ikielekea Kusini, ikiwajumuisha mafundi wa Wahehe, Wabena, Wapangwa, Wakinga, Wangoni, Wamatengo, Wayao (Tanzania na Msumbiji), na kuvuka Ziwa Nyasa hadi sehemu za katikati ya Malawi, kwa Walowoka. Na 4), Eneo la Maziwa Makuu, yaani ukanda unaounganisha Maziwa Viktoria, Tanganyika, Albert, Edward na Kivu, katika nchi za Tanzania, Kenya, Uganda, Rwanda, Burundi, na Jamhuri ya Kidemokrasi ya Kongo. Mafundi wa huko ni pamoja na Wahaya, Waganda, Wanyoro, Waha, Wamanyema na Wahutu (Kielelezo 5.4). Eneo kati ya Mito Rufiji na Pangani: Utafiti uliofanywa na Kitengo cha Akiolojia, Chuo Kikuu cha Dar es Salaam, na watafiti binafsi katika eneo hili haujaweza kubaini kuwepo kwa ufundichuma kipindi cha ujio wa Wazungu. Badala yake kumepatikana ushahidi unaoonesha kuwa ufundichuma ulikuwepo kwenye eneo hili katika milenia ya kwanza BK. Mathalani, katika kijiji cha Mkiu, kilichopo kilomita 75 Kusini mwa Dar es Salaam kumepatikana malundo makubwa ya lombwe na masalia ya nyelo yanayoonyesha kuwa hapo palikuwa na kiwanda kikubwa sana cha chuma takriban miaka elfu mbili iliyopita. Hali kadhalika, katika eneo la kati la bonde la Mto Wami (maeneo ya Dakawa, Magharibi ya Morogoro), kunaonekana ushahidi wa kushamiri kwa ufundichuma wa aina yake katika nusu ya pili ya milenia ya kwanza, kipindi ambacho kiakiolojia kinaoana na desturi ya utengenezaji vyungu vijulikanavyo kama vya desturi ya Tana ama TIW (Triangular Incised Ware, yaani vyungu vya michirizi ya pembetatu). Ufundi huu ulitumia mbale za ngegu. Kwa kawaida mafundi hawa walitumia aina mbili za nyelo. Nyelo chache zilikuwa kubwa kuliko kawaida, zenye urefu wa wastani wa sm 60-80, na kipenyo cha nje cha sm 18-20. Lakini nyelo nyingi zaidi zilikuwa ni ndogo, zenye wastani wa urefu kati ya sm 40-60, na kipenyo cha nje cha sm 8-10. Pia inayamkinika kuwa walitumia matanuu yaliyojengewa njia ndefu ya kuyafikia, mithili ya nyumba za jadi za Kihaya. Njia hiyo ambayo pia ilitumika kama bomba la kupelekea hewa kwenye tanuu, ilijengwa kwa miti na kukandikwa udongo mzito. Masalia ya madongo hayo ambayo yanafanana sana na yale ya nyumba za miti, yanapatikana kwa wingi sana yakiwa yameambatana na lombwe (Haaland 1993; 1994/5). Pamoja na kuwepo kwa masalia hayo ya milenia mbili zilizopita, mtawanyiko wa sehemu zenye masalia hayo hauonyeshi kuwa kulikuwa na ulukuki wa viwanda kama inavyojidhihirisha katika maeneo mengine ya Afrika Mashariki. Sababu kubwa inayojitokeza ni uhaba wa mbale. Bila shaka ukosefu wa mbale ndio uliowafanya wakazi wa baadaye wa eneo hili washindwe kutengeneza chuma. Wenyeji hao wameendelea kutumia majembe ya miti (Kielelezo 5.3) hadi kipindi cha ujio wa Wakoloni. Ingawa utafiti wa kiakiolojia unaonyesha mtawanyiko mwepesi wa viwanda vya chuma katika eneo hili, kinachoshangaza ni kwamba vipande vya lombwe vimesambaa kwa wingi katika eneo hili. Katika kila sehemu ambapo uchimbuaji wa kiakiolojia umefanyika, hususan katika maeneo ya makazi ya zamani, kumepatikana lombwe. Lakini kwa vile lombwe hizo hazipatikani katika malundo , haionyeshi kuwa kulikuwa na viwanda maeneo hayo. Haiyumkiniki kuwa usambaaji wa lombwe hizo katika maeneo ya makazi ulisababishwa na watu ambao walikuwa wanazichukua kutoka viwandani kama vile Mkiu na kwingineko kwa matumizi mbalimbali. kwa vile baadhi ya sehemu za eneo hili zina uhaba wa mawe, inawezekana kuwa lombwe hizo zilichukua nafasi ya mawe ya asili, na hivyo kutumika kwa kuwingia ndege na wanyama, kuulia ndege na wanyama wadogowadogo, kunolea, na hata kutumia kama dawa za asili, matumizi ambayo yalishamiri katika sehemu nyingine nyingi za Afrika Mashariki (kwa maelezo zaidi soma Sura ya Sita). Wamatengo: Hawa wanaishi katika milima ya Umatengo, Mashariki mwa Ziwa Nyasa. Kama ilivyo kwa jamii nyingi, wao pia waliendelea na ufundi huu hadi walipokatishwa tamaa kutokana na kufurika kwa chuma kilicholetwa na Wazungu mwanzoni mwa karne ya ishirini (Kapinga 1990). Ufundi wa Wamatengo unafanana sana na ule uliotumiwa na majirani zao waishio mwambao wa Ziwa Nyasa, yaani Wampoto na Wamanda, hali kadhalika Wapangwa waishio katika Wilaya ya Ludewa. Ieleweke kuwa kabla ya Wangoni kutoka Afrika Kusini kuhamia Kusini mwa Tanzania katikati ya karne ya kumi na tisa na kusababisha mtawanyiko na mgawanyiko wa makabila yaliyoishi huko, sehemu kubwa ya Wilaya za Ludewa na Mbinga ilikaliwa na Wapangwa, waliopakana na Wambonani (Wandendeule) kwa upande wa Mashariki. Kwa hiyo, siyo ajabu kuona kuwa ufundi wa kuzalisha chuma unafanana kati ya Wamatengo na Wapangwa,japokuwa jamii hizo leo zinaishi sehemu mbalimabali (soma pia Mapunda 1991; 2001). Utafiti wa kiakiolojia uliyfanywa mwambao wa Ziwa Nyasa, eneo lizungukalo maingilio ya mto Ruhuhu, umebaini kuwa ufundi unaofanana sana na ule unaosimuliwa hapa ulikuwepo tayari ukitumika yapata miaka 1200-1000 iliyopita (Mapunda na Burg 1991; Mapunda 1991; 2001). Imefahamika pia kuwa mafundi wa Kipangwa walifanikiwa kusambaza ufundi wao hadi ng'ambo ya Ziwa Nyasa, sehemu za Malawi ya kati (Kielelezo 5.4). Msambao huo inaaminika kuwa ulifanywa na wafanyabiashara ya vipusa waliojulikana kama Balowoka, jina lenye maana ya waliovuka' (Kalinga 1985). Hatua za kazi ya kuzalisha chuma: Hatua ya kwanza ya maandalizi ya uzalishaji chuma kwa Wamatengo ilikuwa ni kutayarisha mbale. Wamatengo walitumia mdapu, ambao waliupata kutoka katika vijito mbalimbali vinavyotiririka katika milima ya Umatengo ama waliufuata huko mwambao mwa Ziwa Nyasa, umbali wa zaidi ya km 20, mahali ambapo vijito hivyo, baada ya kujikusanya pamoja katika Mto Yola, humwaga maji yake ziwani humo (Kapinga 1990). Kazi iliyofuata baada ya kuandaa mbale ni kutengeneza tanuu. Kazi hii ilianza kwa uchimbaji wa nyombe yenye kina na kipenyo cha sm 50. Kisha kuliandaliwa tita la nyasi ndefu zijulikanazo kama mapele. Tita hili, lenye kipenyo cha sm 100 kwa sehemu ya chini (kitako) na sm 15 katika shingo iliyowekwa kwenye kimo cha sm 150, lilitumika kama kifatisho cha kujengea tanuu. kwa maana, baada ya kulifunga, walilisimamisha tita juu ya nyombe (iliyokwishaandaliwa), kisha walikandika udongo uliotayarishwa kutoka katika kichuguu. Wakati wakikandika waliacha madirisha mawili yaliyotazamana kwa chini ambayo baadaye yalitumika kupitishia chungu cha dawa na hatimaye nyelo. Kisha tanuu liliachwa kwa siku tano hadi sita likauke. Baada ya kukauka nyasi zilichomwa na majivu kutolewa. Wakati tanuu linakauka, silungu na wasaidizi wake walikuwa wakiandaa mahitaji mengine ya uzalishaji chuma, ikiwa ni pamoja na mkaa, viriba, nyelo, na vyungu vya dawa pamoja na dawa zenyewe ambazo Wamatengo waliziita ng'anje. Mkaa ulitayarishwa kutokana na miti maalumu yenye sifa ya kuwa na moto mkali. Miti hiyo ni Mbanga (Pericopsis angolensis), Mkalati (Monotes sp.), Kabizi (Burkea africana), Mgwina, na Myombo. Wamatengo walitumia aina mbili tofauti za viriba: 1) viriba vya kawaida ambavyo vilikuwa na chemba mbili ambazo njia zake za kutolea hewa hukutana na kufanya moja itokeayo mbele ya mdomo wa nyelo (Kielelezo 4.6c); na 2) viriba vya chemba moja ambayo ilikuwa na njia zaidi ya moja ya kupelekea hewa kwenye nyelo. Nyelo moja hadi nne zilitumika katika kila dirisha kati ya madirisha mawili ya tanuu. Idadi ya nyelo ilitegemea aina ya viriba iliyotumika katika tanuu. Fundi aliyetumia viriba vya mlango mmoja alitumia nyelo moja katika kila mlango na yule aliyetumia viriba vya milango mingi pia alitumia nyelo nyingi kulingana na idadi ya milango katika kiriba alichotumia. Kwa upande wa dawa, kama zilivyo dawa zingine za aina hii, hakuna mtafiti aliyeweza kufahamu unaganaga wake. Wasimulizi huishia kwa kusema tu kuwa dawa hiyo ilitokana na mchanganyiko wa maji, mafuta ya mbarika, na majani mbalimbali. Desturi ya kujenga matanuu kwa kutumia vifuatisho (matita ya nyasi) ni moja kati ya mbinu mbili za kiufundi tuzionazo kwa Wamatengo na majirani zao tu; hatuzioni katika mafundi wengine. Mbinu nyingine ni ile ya kutengeneza viriba vya milango mingi. Ingawa mafundi wa Kimatengo wanastahili kusifiwa kwa ubunifu wao, lakini kiriba hiki cha njia nyingi hakielekei kuwa na faida ya kiteknolojia kukizidi kile cha mlango mmoja wa kutolea hewa. Hii ni kwa sababu ukubwa wa chemba ulikuwa ni uleule, yaani kipenyo cha sm 20 na kina cha sm 10-20, ikimaanisha kuwa kiasi cha hewa kilichokuwa kinasukumwa ndani ya tanuu hakikutofautiana katika aina hizo mbili za viriba. Siku ya kazi ikiwadia, yaani baada ya tanuu kukauka na mahitaji mengine kuwa tayari, silungu alichukua viambato mbalimbali vya dawa na kuvichanganya ndani ya chungu kidogo kilichojulikana kama indipa. Chungu hiki kili wekwa katikati ya shimo la tanuu kisha kufunikwa kwa chungu kingine, imbaba, ambacho kilitobolewa matundu katikati kwa madhumuni ya kupitisha mvuke wa dawa ili uweze kufanya kazi ndani ya tanuu, halafu vyungu hivyo hufunikwa kwa udongo. Baada ya hapo tanuu lilijazwa kuni, mkaa, na mbale katika matabaka yaliyopishana hatimaye mota uliwashwa katika milango iliyowekwa nyelo na baada ya mota kukolea, milango hiyo ilizibwa kwa udongo wa mfinyanzi. Kazi ya kuzalisha chuma ilidumu kwa muda wa siku nzima huku tanuu likiendelea kupulizwa na kuongezwa mkaa. Maendeleo ya ndani ya tanuu yalichunguzwa kwa kutumia kijitundu kilichotobolewa sehemu ya juu ya tanuu na kuwekwa nyelo iliyoitwa kikolombi. Akisharidhika na kazi yake, fundi mkuu aliamuru kazi isimame na tanuu liliachwa lipoe kwa muda usiyopungua saa mbili. Hatimaye milango ilifunguliwa na kitali kutolewa. Chuma hiki kilikuwa tayari kwa kusanwa zana mbalimbali kama vile mundu, majembe, mashoka, visu, njuga, na kadhalika bila ya kusafishwa tena. Wahaya: Hawa huishi Magharibi mwa Ziwa Viktoria, nchini Tanzania. Ushahidi wa kiakiolojia uliopatatikana hadi sasa unaonyesha kuwa ufundichuma katika eneo hili ulianza takriban miaka 2500 iliyopita. Hili pia ni eneo ambalo ufundi huu uliendelea hadi mwanzoni mwa karne ya ishirini. Lakini hii haimaanishi kuwa ufundi huu uliendelea kwa muda huu wote pasi na mabadiliko ya kiufundi, la hasha. Kulikuwa na mabadiliko yaliyoendana na mageuzi ya kimazingira, yaliyosababisha mabadiliko ya kijamii na kiutamaduni, ambayo kwa pamoja yalichangia katika kubadilisha mbinu za uzalishaji chuma. Kulingana na maelezo ya Peter Schmidt, mwanaakiolojia aliyefanya utafiti wa muda mrefu Uhayani, ufundi huu ulipungua kasi ilipofikia karne za kati za milenia ya kwanza BK. Kadiri ya Schmidt (1997), sababu kubwa ya kushuka kwa uzalishaji chuma katika kipindi hicho ni kupungua kwa misitu kulikosababisha kukosekana kwa mkaa na kuni za kuyeyushia chuma. Schmidt na wenzake wamebaini kuwa baadhi ya mbinu muhimu za kiufundi zilizotumika miaka 2500-2000 iliyopita ziliendelea kutumika hadi muda wa mwisho wa utengenezaji chuma Uhayani (mwanzoni mwa kare ya ishirini). Miongoni mwa mbinu hizo ni ile ya kuingiza sehemu kubwa ya nyelo ndani ya tanuu (Kielelezo 4.4). Mbinu hii ilisaidia kukuza kiwango cha joto ndani ya tanuu. Hatua za kazi ya kuzalisha chuma: Kama kawaida, kazi ya kuzalisha chuma ilianzia na maandalizi ya vifaa vilivyohitajika kwa uzalishaji kama vile kuni, mkaa, nyasi za mkaa, mbale, nyelo na tanuu. Mkaa uliandaliwa kutokana na miti ya Muchwezi (Syzgium guineense) na Mshasha (Sapriumellipticui) ambayo huota sehemu zenye majimaji. kwa kawaida mkaa ulikuwa unachomwa hukohuko msituni kisha ukasombwa kusogezwa sehemu ya kuzalisha chuma wakati tanuu limekuwa tayari. Maandalizi ya mkaa na ubebaji zilikuwa ni kazi za wanaume. Pamoja na mkaa, wasaidizi wa fundi mkuu pia waliandaa mbale ambazo nazo zilipatikana sehemu za kitopeni. Mara baada ya kuchimbuliwa, mbale zilichambuliwa na kuchaguliwa katika makundi ya ubora. Kulikuwa na makundi matatu. Kundi la kwanza ni kasina. ambazo ni bora kuliko zote. Mbale hizi zilitambuliwa kwa kuwa na rangi nyeusi na uzito zaidi uliomaanisha wingi wa chuma ndani yake. Aina ya pili iliitwa musa. Hizi zilikuwa na rangi nyekundu au ya machungwa yenye madoadoa meusi. Ingawa mbale hizi zilitumika hazikuwa bora kama kasina. Aina ya mwisho ni bibale. Hizi zilikuwa ni hafifu zaidi na kwa kawaida hazikutumika kabisa (Schmidt 1997 :57). kwa vile mbale hizi zilikuwa zinachimbuliwa kitopeni zilikuwa na unyevu mwingi. Kwa hiyo ilikuwa ni muhimu kuzianika juani na hata kuzikaanga katika sakafu ya tanuu siku moja kabla ya kazi ya kuyeyusha kuanza ili kupunguza unyevu uliokuwemo ndani yake. Kupungua kwa maji huko kulisababisha mbale hizo kuwa na mipasuko mingi ambayo ilikuwa na faida za kiufundi: ilisaidia kuongeza ukubwa wa eneo katika mbale la kukutana na kaboni wakati wa uyeyushaji. Nyelo zilitengenezwa kwa udongo maalumu wa matopeni ambao, baada ya kupondwa na kulainishwa, ulichanganywa na chengachenga za nyelo na vyungu vya zamani vilivyosagwa. Uchanganyaji huu ulisaidia kuzifanya nyelo ziweze kuhimili joto kali la tanuu bila kupasuka (ujuzi huu hutumiwa pia na baadhi ya wafinyanzi wa vyungu). Nyelo zilikuwa na urefu wa sm 50-60, unene wa sm 1.2-1.5, na kipenyo cha ndani cha sm 3.7-4.0. Tanuu la kuzalisha chuma kwa kawaida lilijengwa mbali na makazi ya watu. Sehemu ya kujenga tanuu iliandaliwa kwa kuchimba nyombe kisha kuisiriba kwa kutumia udongo wa kichuguu. Siku ya kazi ilipofika aina maalumu za nyasi zijulikanazo kama ishanga (Miscanthidium violaceum), ambazo hupatikana kitopeni, zilichomwa katika nyombe kiasi kwamba shimo hila lilijaa mkaa na jivu la ishanga. Hatimaye, nyelo nane zililazwa kuzunguka nyombe huku sehemu kubwa ya nyelo hizo ikiwa ndani ya tanuu na ncha zake zikiwa zimekaribiana katikati ya sahani hiyo (Kielelezo 4.4). Halafu ujenzi wa tanuu ulifuatia kwa kutumia udongo wa kichuguu na mapande ya lombwe za zamani. Tanuu lililokamilika lilifikia kimo cha sm 150-200 kutoka kwenye usawa wa ardhi na kipenyo cha sm 100-150. Kisha tanuu hujazwa, kwa kupitia juu, mkaa na mbale zilizokaangwa. Kila nyelo ilikuwa imeunganishwa na kiriba ambacho kilitumika katika kupuliza hewa na kuiingiza ndani ya tanuu. Wahaya walitumia viriba vilivyotengenezwa kwa miti na kufunikwa kwa ngozi ya mbuzi ama kondoo iliyolainishwa kwa mafuta ya mbarika. Kila kiriba kilikuwa na chemba mbili (Kielelezo 4.6c) ambazo zote zilipulizwa na mtu mmoja akitumia mikono yote miwili ikipishana chini na juu mithili ya mtu anayetwanga. Ili kutoa uchovu na kusaidia kusahau machungu ya kazi hii nzito, ufukutaji ulikuwa unaambatana na nyimbo za kuburudisha. Nyingi ya nyimbo hizi zilikuwa na ujumbe uliolihusisha tendo la uzaslishaji chuma na tendo la uumbaji wa mtoto (O'Neill et al, 1988). Baada ya kufukuta hewa kwa saa 6-8 tanuu lilibomolewa ili kupata kitali kilichokuwa kimejikusanya katikati ya tanuu, mbele ya midomo ya nyelo. Kitali kilichopatikana kilikuwa tayari kwa kufuliwa, hakikupitia katika hatua ya usafishaji. Zana zilizotengenezwa zilikuwa ni pamoja na majembe, visu, mundu, sindano, Ufundi wa Vichuguuni. Nimeamua kuuita ufundi huu kuwa ni wa vichuguuni kwa sababu mafundi wa kundi hili walikuwa na kawaida ya kujenga matanuu yao pembeni mwa vichuguu. Sababu za kufanya hivyo nitazieleza hivi punde. Mafundi hawa wanapatikana katika eneo la mwanya uliopo kati ya Ziwa Nyasa na Ziwa Tanganyika, ukizihusisha jamii za Wanyiha na Wafipa waishio Kusini-Magharibi mwa Tanzania, Watumbuka na Wangonde wa Kaskazini mwa Malawi, Walungu waishio Kaskazini mwa Zambia na Kusini-Magharibi mwa Tanzania, na Watabwa wa Kusini-Mashariki mwa Jamhuri ya Kidemokrasi ya Kongo. Kama kawaida, kwa lengo la kurahisisha mazungumzo nitaongelea jamii moja, Wafipa. Ufundichuma asilia katika Ufipa uliendelea hadi miaka ya 1950. Kadiri ya mapokezi, inadaiwa kuwa ufundi huu uliletwa Ufipani na wahamiaji wa kwanza, ambao ni Wafipa asilia waliotokea upande wa Kusini-Magharibi. Masimulizi yanaendelea kudai kuwa wahamiaji hao wa mwanzo waliongozwa na mtu aliyeitwa Ntaatakwa, ambaye anadaiwa pia kuleta ufundichuma Ufipani. Ilikuwa ni desturi kwa watemi wote wa Milansi ambao walitawala Ufipa kuanzia miaka ya 1700 BK kuwa na ujuzi wa chuma. Utafiti wa kiakiolojia uliofanywa katika eneo la Ufipa umebaini aina tatu tofauti za ufundichuma (Mapunda 1995). Aina ya kwanza ni ufundi ule uliotumiwa na Warongo ambao tumeishauongelea hapo juu. Ufundi huu.unaonekana sehemu chache sana hasa za mwambao. Bila shaka ufundi huu uliletwa na wahamiaji, na ulikoma kabla ya kushamiri na kusambaa. Vipimo vya kaboni 14 vinaonyesha kuwa ufundi huu ulikoma mwanzoni mwa karne ya ishirini, huenda kutokana na hoja za jumla zilizozuia ufundi huu wa asili kama zinavyofafanuliwa kwa kirefu katika Sura ya Nane. Aina ya pili ya ufundichuma ni ile iliyotumia matanuu mafupi yasiyozidi sentimita 120 kwa kimo na yaliyokuwa na umbile la mtungi (Kielelezo 4.3b). Ingawa matanuu haya yalikuwa mafupi hayakupulizwa kwa viriba bali yalipata mzunguko wa hewa kwa njia ya myuko kama ilivyokuwa kwa malungu. Ufundi huu, ambao ulidumu kati ya karne ya 15-18 BK, ulitumia mbale za malamba na pia ulizalisha vitali vilivyokuwa tayari kutumika pasi na kusafishwa. Kutokana na ufupi wa matanuu haya, wenyeji wameyaita katukutu, waki wa na maana ya mbilikimo. Sitauelezea kwa kirefu ufundi huu kwa vile umekwishatoweka katika kumbukumbu za kimasimulizi. Kwa msomaji mwenye kupenda kufahamu zaidi namshauri asome Mapunda (1995). Ufundi wa tatu ni ule wa matanuu marefu, yaliyofikia mita tatu na zaidi, ujulikanao kama ufundi wa malungu (Kielelezo 4.3a). Ufundi huu ndio uliozoeleka na wengi na unaozungumziwa mara nyingi katika eneo hili, kati ya Ziwa Nyasa kwa Kusini na Ziwa Tanganyika kwa Kaskazini (Wyckaert 1914; Wise 1958; Brock na Brock 1963; Wembah-Rashid 1969; Wright 1982; Killick 1990; Bamdon 1992; 1996, Roberts 1993; Mapunda 1995). Kuna uwezekano mkubwa kuwa ufundi wa malungu umechimbuka kutoka katika ufundi wa katukutu. Hatua za kazi ya kuzalisha chuma, mfano wa Wafipa: kwa kawaida kazi ya kwanza ilikuwa ni kujenga tanuu. Malungu yalikuwa na kimo cha sm 300-400 na kipenyo cha kitako cha sm 180-250 na kipenyo cha mdomo cha sm 120-200. Ukubwa wa matanuu haya ulifanya muda wa kuyajenga na wa kukauka uwe mrefu, wakati mwingine yaliweza kuchukua mwezi mzima tangu kujenga hadi kutumika. Kwa sababu hiyo, vifaa viendanavyo na uyeyushaji viliweza kutayarishwa katika kipindi cha kulisubiri tanuu likauke. Ukubwa wa malungu pia ulifanya uchaguzi wa sehemu za kuyajenga uzingatie sana upatikanaji wa malighafi kama vile udongo wa mfinyanzi, mkaa, mbale na maji. Malungu wakati wote yalijengwa karibu na kichuguu, na ni upande wa Magharibi tu mwa vichuguu hivyo. Umuhimu wa vichuguu kwa mafundichuma hawa haukuwepo katika urahisi wa upatikanaji wa udongo wa kujengea tu, bali pia katika imani za kidini za jadi, kuwa sehemu hizo ni makazi ya Miao, yaani wajumbe wa Leza (Mungu). Licha ya vichuguuni, Miao waliweza pia kukaa katika misitu minene, visiwa, miti mikubwa, miamba, vito, na hata wanyama. Sababu za kujenga matanuu upande wa Magharibi tu nitazieleza hivi punde. Ujenzi wa tanuu ulianza kwa kuchimba msingi ambao ulikuwa na kina cha sentimita 30 na upana wa sentimita 25, ambao ni upana wa jembe la kiume la Kifipa lililojulikana kama ise, ambalo kwa kawaida lilitumika kama kipimo cha msingi huo. Tanuu lilijengwa kwa kutumia udongo uliochimbwa kutoka katika kichuguu ambacho upande wa Magharibi kulijengwa hilo tanuu. Ujenzi wa tanuu ulichukua siku mbili au zaidi na ilikuwa ni kazi ya ukoo: wanawake kwa wanaume; wakubwa kwa wadogo. Baada ya kujengwa, tanuu liliachwa likauke kwa juma moja au zaidi. Kabla tanuu halijakauka kabisa, silungu alitoboa madirisha kumi ya kupachika nyelo sehemu ya chini ya tanuu, mawili kati ya hayo yaani palinyina (mlango-mama) na palisi (mlango-baba), yakiwa ni makubwa kuliko mengine. Kila tundu baadaye lilipachikwa nyelo nne, na yale makubwa, nyelo 6-8. Tofauti na ufundi mwinginne, nyelo za malungu zilikuwa fupi, zisizozidi sm 30 kwa urefu. Wakati tanuu likiendelea kukauka vifaa vingine vilivyohitajika katika kazi za baadaye viliandaliwa na kusogezwa karibu na tanuu. Hivyo ni pamoja na mkaa, na mbale. Miti iliyotumika sana kwa mkaa ni pamoja na Mbula (Parinari curatellijolia), Msuku (Uapaca kirkiana] na Msumbu (Brachystegia manga). Mbale zilizotumika kwa wingi Ufipani ni ngegu nalimonaiti, ambazo zulikuwa zinachimbuliwa katika maeneo ya mabondeni. Usombaji wa mkaa na mbale ulikuwa unafanywa na washiriki wote bila ya kujali jinsia wala umri. Waliozuiwa walikuwa ni wanawake waliokuwa katika hedhi kwa vile hedhi ni ushahidi wa kutokuwa na uzazi (yaani yai limetoka), iliaminika kuwa mwanamke aliyepo kwenye hedhi angeweza kuambukiza tanuu likakosa uzazi (Mapunda, machapishoni). Wanawake waliokuwa katika hali hiyo hawakuruhusiwa kuhusika na lolote katika mlolongo mzima wa shughuli za uzalishaji chuma, mathalani kupika chakula cha mafundi, kubeba mkaa, mbale, na kadhalika. Wakati tanuu linaendelea kukauka silungu aliandaa kintengwe, yaani kitanuu kidogo, kilichokuwa na wastani wa kimo na kipenyo cha sm 40, kilichotumika kwa ajili ya kusafishia kitali. Baada ya tanuu kukauka, na kabla ya kuanza rasmi kazi ya uyeyushaji chuma, tanuu 'lilichezwa'. Katika sherehe hii, ambapo tanuu lilipewa rasmi hadhi ya bibi-harusi mtarajiwa (mumewe akiwa ni Silungu), nakufanyiwa sherehe zote afanyiwazo bibi- harusi wa kibinadamu, ikiwa ni pamoja na kupambwa, kuchezewa ngoma, na kuombewa dua ya uzazi, ukoo mzima uliohusika na tanuu hilo ulishiriki. Wahusika pia walikula na kunywa (Mapunda, machapishoni). Sherehe hiyo ndiyo ilikuwa mwisho wa ushiriki wa kijumla kwani baada ya hapo ni silungu na wasaidizi wake tu, ambao walikuwa wanaume wasiyopungua kumi, na wasiyozidi kumi na tano, ndio walioendelea na kazi za uzalishaji chuma. Kabla ya kuanza rasmi kazi ya uzalishaji chuma, silungu alilitabaruku tanuu. Wahusika wote walitakiwa kufunga kabisa tendo la kujamiiana kwa kipindi chote cha uzalishaji chuma. M wiko huu uliwahusu hata watu wenye ndoa. Tanuu lilijazwa hadi juu kwa matabaka yaliyopishana ya kuni, mbale na mkaa. Kisha tanuu liliwashwa na kuachwa likijipulizia lenyewe kwa njia ya myuko kwani ufundi wa malungu, kama ilivyokuwa kwa katukutu, haukutumia viriba. Kazi ya silungu na wasaidizi wake ilikuwa ni kujazia mkaa na mbale kila ilipohitajika. Kazi iliendelea kwa muda wa siku moja hadi tatu, kutegemeana na ukubwa wa tanuu na matakwa ya kiufundi ya silungu. Mwisho wa kazi milango ilifunguliwa kwa kuziondoa nyelo kisha kitali huvutwa nje kupitia palinyina. Kitali kilisafishwa kwa kuchomwa tena katika mota wa mkaa kwenye kintengwe. Upulizaji hewa katika vintengwe ulikuwa ni wa kutumia viriba. Kutokana na udogo wake, vintengwe vilijengwa popote, porini ama nyumbani, kwa vile malighafi zilizohitajika katika kuvijenga na kusafisha vitali ziliweza kubebwa kiurahisi. Zana zilizotengenezwa ni pamoja na majembe, ncha za mikuki na mishale, visu, mashoka, sindano na kadhalika. Sababu za kujenga matanuu upande wa Magharibi mwa vichuguu: Wafipa na wale wote wa kundi la ufundi wa vichuguuni, mara zote walijenga matanuu yao (malungu) upande wa magaribi mwa vichuguu. Jambo hili limewakanganya wanazuoni kwa muda mrefu. Kuna wanaodai kuwa sababu za kujenga matanuu haya upande wa Magharibi ni za kiufundi. Terry Chi Ids, kwa mfano, kutokana na utafiti wa malungu alioufanya huko Zambia, amedai kuwa matanuu hayo yalijengwa upande wa Magharibi mwa vichuguu ili kurahisisha myuko kwa kutumia upepo unaovuma sehemu hizo (Childs 1991 :342). Lakini maelezo haya ya kiufundi, ingawa yanavutia, yana upungufu mkubwa. Mafundichuma wa eneo hili walikuwa wanazalisha chuma katika majira ya kiangazi, yaani kati ya mwezi Julai na Oktoba. Upepo uvumao katika kipindi hicho katika eneo hili ni ule wa Kusini-Mashariki kwa maana hiyo matanuu hayo yangekingwa na vichuguu na hivyo kudhoofisha badala ya kukuza myuko. Kuna wengine ambao wamedai kuwa sababu za utaratibu huu kuwa ni za kihistoria. Randi Bamdon, ambaye amefanya utafiti wake Ufipani anadai kuwa upande wa Magharibi unawakumbusha Wafipa upande walikotokea, yaani Magharibi, katika nchi ya Ulungu (Bamdon 1992). Ingawa hii nayo ni sababu inayovutia, nayo ina upungufu fulani ndani yake. Nchi hiyo ya Ulungu ipo Kaskazini mwa Zambia (wanakokaa Walungu) na upande wa Kusini-Magharibi mwa Ufipa na wala siyo Magharibi hasa. Katika utafiti nilioufanya Ufipa nimegundua kuwa uelekeo wa wastani wa malungu, kwa kupima na dira, ni kati yanyuzi 258-300, ama kwa wastani, nyuzi 269.4, ikiwa ni karibu sana na 270, ambayo ni Magharibi hasa (Mapunda 1995). Baada ya utafiti wa kina, nimegundua kuwa sababu ya kujenga malungu upande wa Magharibi si ya kiufundi, kihistoria ama vinginevyo, bali ni ya kiimani. Wafipa na wenzao wanaotumia ufundi huu wanafalsafa inayougawanya ulimwengu katika mitazamo miwili ya ukinzani wa kijinsia: kike na kiume. Falasafa hii ya mitazamo ya ukinzani inadhihirika pia katika ufundichuma. Kwa mfano, lilungu (tanuu) kwa kawaida huwa na madirisha kumi ya kupitishia nyelo, nane kati ya hayo ni ya kawaida na mawili yalikuwa na umaarufu wa aina yake. La kwanza ni dirisha ambalo ni kubwa kuliko yote, hata mtu mzima mwenye maumbile ya wastani huweza kupenya. Dirisha hili ambalo hutumika kwa kutolea kitali mwishoni mwa kazi ya uyeyushaji huwekwa upande wa Magharibi, ambako ni machweo ya jua. Dirisha hili huitwa palinyina, maana yake mlango-mama. Mkabala na palinyina, yaani upande wa Mashariki, ambao pia ni mawio, kuna dirisha ambalo lina ukubwa wa wastani. Dirisha hili huitwa palisi, yaani mlango- baba. Nyuzi 180 juu ya palisi, umbali wa sm 120-150 kutoka usawa wa ardhi, huwekwa kijitundu kidogo kitumikacho kuchungulia ndani ya tanuu ili kudhibiti maendeleo ya kazi ya uyeyushaji. Kijitundu hiki, ambacho huitwa ntaanda, licha ya kuwa upande wa Mashariki, yaani upande wa kiume, huwakilisha nyota, ambayo pia ni ya jinsia ya kiume. Isitoshe, wakati wa kutolea kafara,jogoo huchinjwa, na kichwa chake, ambacho kinawakilisha jinsia ya kiume (na jogoo mwenyewe ni wa jinsia hiyohiyo), huwekwa katika msingi wa tanuu ama ndani yake kikielekea upande wa Mashariki, ambao ni wa kiume. kwa hali hii, ni dhahiri kuwa upande wa Magharibi unatumika kujengea tanuu kwa sababu ni upande wa kike. Umuhimu wa kufanya hivyo unatokana na ukweli kwamba uzalishaji chuma katika jamii hizi (na kama ilivyo katika jamii nyingi nyingine) humithilishwa na kitendo cha kuzaa mtoto. Tanuu, kwa mtazamo huu, hufananishwa na mwanamke aliye katika hatua za uzazi, ambaye amekaa Magharibi, akielekeza njia ya uzazi (palinyina) ambayo itamtoa mtoto (kitali) Magharibi pia. Maelezo haya yanatiwa nguvu na mapokezi ya Kifipa ya kumlaza mwanamke aliye katika uchungu wa kuzaa kuelekeza kichwa chake Mashariki na kiuno chake Magharibi, ndiko mtoto atakakotokea. Hivyo basi, sababu ya kujenga matanuu upande wa Magharibi ni za kisitiari (imani) na kikosmolojia. Muhtasari. Katika sura hii tumeona mifano ya mbinu za kiufundi zilizotumiwa na wenyeji wa Afrika Mashariki hadi karne za kumi na tisa na ishirini. Ingawa mafundi wote walilingana katika lengo kuu, yaani kuzalisha chuma, mbinu za kulifikia lengo hili zilitofautiana kutoka wakati mmoja hadi mwingine na kati ya mahali pamoja na pengine. Tofauti hizo, ambazo zilitawaliwa sana na mazingira, zinaweza kuwa ni ndogo ama kubwa. Tofauti ndogo ni kama vile aina ya mimea iliyokuwa ikitumika kwa dawa yazindiko; ilhali tofauti kubwa katika uwanja wa zindiko ni kati ya jamii zilizotumia zindiko na zile ambazo hazikutumia zindiko kabisa. Tofauti nyingine ndogo inaweza kuangaliwa katika matumizi ya viriba, mathalani viriba vya miti ama udongo; ilhali tofauti kubwa itakuwa ufundi ambao haukutumia viriba dhidi ya ule uliokuwa unatumia viriba na kadhalika. Madhumuni yangu yamekuwa ni kukupa msomaji picha ya jumla ya aina zote kuu za kiufundi zilizotumika katika Afrika Mashariki katika kipindi cha ujio wa wageni ili uweze kutambua utajiri wa mawazo na fikra za kiubunifu walizokuwa nazo hao wahenga wetu. Hata hivyo, ni wazi kuwa jamii zilizotajwa katika sura hii sizo pekee zilizokuwa na ufundi huu katika Afrika Mashariki. Hii ni mifano tu, na ni kwa makusudi imetolewa katika makundi ili kuwakilisha zingine kwani isingewezekana kuelezea kila jamii kwa kinaganaga katika sura moja. Mifano hii imetolewa ili kukusaidia msomaji uweze kuelewa tofauti za kiufundi zilizokuwepo Afrika Mashariki, na barani kiujumla. Pamoja na tofauti zilizotajwa hapa, kuna nyingi nyinginezo ambazo hazijatajwa. Wingi wa tofauti hizi ni ushahidi kuwa mafundi wa Kiafrika walikuwa wabunifu, wenye uwezo wa kuyatawala mazingira yao na kuyatumia katika kubuni teknolojia zilizowasaidia kupambana na mazingira hayo. Nani kwa msingi huu, makundi ya kiufundi yaliyoongelewa katika sura hii yamegawanywa kwa kuzingatia kanda za kiikilojia. Hii imekuwa na lengo la kubaini uwezo wa wahenga wetu la kuitawala na kuitumia hulka. Kama Helge Kjekshus alivyoeleza katika Utangulizi wa kitabu chake, " ... wakazi wa Afrika Mashariki walikuwa ni watendaji: ni watu waishio karibu na mazingira yao, lakini kama mabwana na watengenezaji wa mazingira hayo, siyo kama wafungwa wa mazingira" (Kjekshus 1996:xxx) (Tafsiri yangu). Ukweli huu unazaa udadisi na kutufanya tutilie shaka madai kuwa mafundi wa Kiafrika waliiga ufundi huu kutoka nje ya bara hili. Katika sura iliyotangulia, ambayo iliongelea mifano ya mbinu za kiufundi zilizofuatwa na baadhi ya mafundichuma Afrika Mashariki, tumeona kwamba kila jamii ilikuwa inatumia dawa, miiko na mazindiko katika hatua mbalimbali za uzalishaji chuma. Kumetokea majadialiano mengi miongoni mwa wanazuoni wa taaluma hii na hata wapenzi wa mambo ya jadi juu ya sababu na umuhimu wa vitu hivi katika teknolojia ya chuma. Baadhi husema kuwa vitu hivi havikuwa na faida yoyote katika ufundichuma na ni ushirikina unaobainisha ujinga na kutostaarabika kwa Mwafrika (Cline 1937; Curtin 1964). Wengine hupinga mtazamo huo na kusema kuwa vitu hivyo vilikuwa na malengo ya kisayansi ama kiteknolojia au vyote viwili, na kuwaeleza wale wasioliona hilo kuwa ni mbumbumbu wa mila, desturi, na utamaduni wa Mwafrika na kwamba wanahukumu suala hili kwa kutumia vigezo vya jamii za Magharibi (Herbert 1993; Schmidt 1997; Schmidt na Mapunda 1997). Katika sura hii napenda kuliangalia suala hili kiundani. Lakini kabla ya yote inabidi tuangalie maana ya dhana zenyewe: dawa, zindiko na miiko ili tuweze kuelewana katika majadiliano yanayofuatia. Kwa tafsiri ya jumla ya jadi za Kiafrika, na ndiyo iliyotumika katika kitabu hiki, dawa ni kitu chochote, kiwe katika hali inayogusika na isiyo- gusika, kinachotumika kwa malengo ama mazuri, kama vile kutibu na kukinga au mabaya, kama vile kuua na kuroga. Matibabu hayo au kinga hizo zinaweza kumhusu binadamu mmoja ama kundi, iwe katika mwili wake, matendo yake ama mali zake. Mwili hutibiwa magonjwa ama hukingwa usipatwe na magonjwa au madhara mengine. Matendo kama vile uvuvi, kilimo, ufundi, na kadhalika hutibiwa pale panapoonekana dalili ya kupungua au kukosekana kabisa kwa mapato. Matendo hayo pia huweza kukingwa ili yasipatwe na mabalaa au ajali yoyote. Mali kama vile mimea, wanyama, ardhi, maji, nyumba, na kadhalika hutibiwa na kukingwa dhidi ya maradhi na uharibifu mbalimbali. Dawa pia zinaweza kutumiwa kwa nia mbaya hasa zinazoendana na wivu. Dawa zinazotumiwa na wachawi, imani ambayo imeota mizizi katika mila na desturi za Kiafrika, zinaangukia katika kundi hili. Wachawi wanaaminika kuwa na dawa zenye uwezo wa kuroga mathalani, vitendeakazi - jembe, nyavu, bunduki, gari, nyumba ya biashara, shamba, na kadhalika - visiweze kufanya kazi ipasavyo na hivyo kuathiri tija ya majirani zao: Kwa imani hii, tanuu la kuzalishia chuma pia liliweza kuathiriwa na dawa za kichawi. Zindiko. Zindiko ni fingo, yaani dawa maalumu zinazoaminika kuwa na uwezo wa kukinga kitu kinachozindikwa kisipatwe na madhara, hususan yatokanayo na uchawi. Mara nyingi uzindikaji hufanywa katika vitendeakazi kama vile bunduki, shoka, jembe, nyavu, ngalawa, na magari; wanyama wazalishaji kama vile binadamu, mbwa wa msasi, ngombe, na punda; majengo iwe ya kukaa, yaani nyumba, ama yale ya kufanyia biashara mathalani hoteli, migahawa, na maduka, na ya ibada, kama vile misikiti, makanisa na masinagogi au hata mapango. Kila zindiko huwa na lengo maalumu. Kwa mfano, watu huzindika miili yao dhidi ya maradhi ya kurogwa; nyumba ya makazi huzindikwa ili wale wenye makusudi ya kuwadhuru wakazi wake wasifanikiwe; mashamba huzindikwa ili mazao yake yasiibwe kiuchawi; tanuu la fundichuma huzindikwa ili kazi isiharibiwe na wachawi na kadhalika. Katika ulimwengu wa sayansi, zindiko linaweza kulinganishwa na chanjo za kinga, mathalani za magonjwa kama vile ndui, surua, pepopunda, na nyinginezo ambazo humzuia yule aliyechanjwa asifikwe na maradhi hayo kiurahisi. Mwiko. Hili ni jambo ama kitu kinachozuiwa kisifanywe kwa kuchelea kutokea madhara fulani. Kwa mfano, katika jamii nyingi za wafuachuma kulikuwepo na mwiko uliomzuia mwanamke aliyekuwa kwenye hedhi kushiriki katika kazi yoyote ya kuzalisha chuma. Iliaminika kuwa akifanya hivyo basi kutatokea madhara fulani katika kazi hiyo, kama vile tanuu kupasuka wakati wa kazi ama chuma kugeuka lombwe, na pengine hata wafanyakazi kupata ajali ya kuungua ama kufariki. Mara nyingi miiko huendeshwa kwa imani hasa kwa vile hazitolewi sababu ama maelezo bayana yenye kuonyesha uhusiano uliopo kati ya kile kinachokatazwa na madhara yanayosemekana yatatokea endapo mwiko utavunjwa. Lakini ieleweke kuwa miiko karibu yote haikuzushwa tu katika jamii. Kulikuwepo na sababu maalumu zilizosababisha jamii hizo kubuni mwiko fulani hata kama elimu na utamaduni wa leo hauoni maana yoyote katika mwiko huo. Kwa maana hiyo jamii ya leo inapokosa maelezo thabiti ama mantiki ya mwiko fulani isichukuliwe kuwa hao walioubuni mwiko huo walikuwa wapumbavu, bali ni matokeo ya kupita kwa wakati, kwani "Wakati Ukuta". Miiko mingi hurithiwa katika jamii kutoka kizazi kimoja hadi kingine. Jinsi muda unavyopita ndivyo maelezo ya kina yahusuyo mwiko fulani yanavyozidi kupungua mwishowe siyo ajabu kukuta jamii ikafikia pahala ikasema "ni mwiko kuuliza sababu za mwiko". Uhusiano Kati ya Ufundichuma na Dawa. Mazindiko na Miiko Baada ya kuangalia maana ya dhana hizi tatu, dawa, zindiko na miiko, sasa tuangalie jinsi mambo haya matatu yanavyohusiana na ufundichuma. Ifahamike kuwa mambo yote matatu yanatawaliwa sana na imani. Kuna watu wanaoamini kuwa mambo haya kweli yanaweza kufanya kazi na kuna wale ambao hawaaamini kabisa. Lakini nimeona kuwa nikilichambua jambo hili kwa mitazamo hii miwili sitaweza kutoa mchango mkubwa kwa wasomaji kwani bila shaka wewe pia unaangukia katika moja ya makundi haya. Hivyo utasoma uchambuzi wangu wakati imani yako ikiwa tayari imeelekea upande fulani. Haitakuwa rahisi kuuangalia ule upande mwingine kwa mtazamo yakinifu. Kwa sababu hiyo nimeamua kuyakabili majadiliano haya kwa kutumia mitazamo ifuatayo: mtazamo wa mafundichuma wenyewe; mtazamo wa wageni wa Kizungu; na mtazamo wa kisayansi. Mtazamo wa Mafundichuma Wenyewe Matumizi ya dawa, zindiko na miiko siyo kitu kigeni katika jamii za Kiafrika, na siyo makosa kusema kuwa umri wake unaweza kulingana na ule wa binadamu mwenyewe katika bara hili, yaani, zaidi ya miaka milioni mbili. Kwa maana hiyo, ni ukweli pia kuwa matumizi ya dawa, mazindiko na miiko yanahusu fani mbalimbali za maisha, kuanzia zile zilizotawala ulimwengu wa zama hizo kama vile uwindaji, urinaji na uokotezaji hadi zile zilizojitokeza baadaye katika mageuzo ya utamaduni wa mwanadamu kama vile uvuvi, ufugaji, kilimo, na ufundichuma. Kutokana na umuhimu wa dawa za kienyeji, wataalamu wa dawa, katika jamii nyingi, walipewa nafasi ya pekee katika jamii hizo. Wengine walikuwa ni wasaidizi wakuu wa machifu. Hawa walikuwa na jukumu la kumlinda chifu, na hivyo kulinda raia na mali zote zilizokuwa chini ya chifu huyo. Kwa mfano, ni mganga wa aina hii ndiye aliyekuwa anategemewa kutoa ushauri kwa chifu wakati wa vita. Zaidi ya ushauri, mganga alikuwa na jukumu la kulizindika jeshi, na pia alitegemewa kutumia nguvu za dawa zake kuliathiri jeshi pinzani. Ni watu hawa pia waliokuwa wanategemewa katika jamii nyingine kuleta ama kuwinga mvua, nzige, wanyama waharibifu kama vile simba, tembo, nyani, na kadhalika. Kutokana na umuhimu wao, baadhi ya watu hawa waliweza pia kuteuliwa kuwa viongozi wa kisiasa. Imebainika kuwa uchaguzi wa dawa katika jamii zetu ulitegemea sana mazingira. Kwanza, dawa nyingi zilizokuwa zinatumika ni zile zinazogusika, iwe zitokanazo na mimea, wanyama ama vitu visivyo na uhai, yaani udongo, miamba na maji. Kwa vile mimea, wanyama na maliasili nyingine hupatikana kwa viwango tofautitofauti kati ya mahali na mahali kulingana na sababu mbalimbali za kijiografia, basi aina ya mimea, wanyama na dawa zilizotumika kutibu ugonjwa mmoja, mathalani kichocho, zilikuwa tofauti kati ya mahali pamoja na pengine. Hali kadhalika, kwa hoja hiyohiyo ya tofauti za kimazingira, spishi fulani iliweza kutumika kutibu madhara fulani mahali hapa na spishi hiyohiyo ikatibu madhara mengine mahali penginepo. Pili, uchaguzi wa dawa nyingi umekuwa ukitegemea mlandano wa dawa na ugonjwa unaolengwa kutibiwa. Ufananaji huo unaweza kuwa wa kimaumbile, rangi au sauti. Mathalani, tiba ya upungufu wa damu itakuwa ni udongo mwekundu ama mmea ambao unatoa utomvu na rangi inayofanana na damu. Uteuzi huu wa dawa kwa kutegemea uhusiano wa dawa na ugonjwa siyo suala la wahenga ama la waganga wa jadi tu. Watu wengi wa kawaida hufanya hivyo kila siku. Kwa mfano, ni kawaida kuona watu wakitumia zabibu nyekundu, 'matunda-damu', ama 'viazi-damu' (Beta vulgaris) kama dawa ya kuongeza damu. Ni dhahiri kwamba watumiaji wengi wa "dawa" hizo za damu hawajavutiwa na kemia iliyopo katika mimea hii (wengi wao hata hawaifahamu kemia yake kabisa) bali wanavuti wana mlandano wa rangi kati ya dawa hizi na damu. kwa mantiki hiyo basi, wagonjwa wa woga watatibiwa kwa dawa zitakazotokana na mnyama shujaa ama mkali kama vile simba; mtemi anapotaka kuonyesha uwezo na nguvu za madaraka yake atavaa mkufu uliotengenezwa kwa kucha za simba; mvuvi anayetaka pato kubwa la kazi yake atapewa dawa iliyotengenezwa kwa sehemu (manyoya, ngozi, mfupa) ya fisimaji ambaye ni mnyama mahiri kwa uwindaji wa samaki; na ni mantiki hiihii ndiyo inayomaliza vifaru katika Afrika Mashariki na kwingineko kwa matumizi ya pembe zake zenye uwezo mzuri wa kudisa kuwatibu wanaume wenye udhaifu wa nguvu za kiume kwa imani kwamba nao watakuwa na uwezo wa kudisa kama pembe ya kifaru! Falsafa hii ya ufananishaji inajidhihirisha waziwazi katika ufundichuma asiLia. Mathalani, ufananishaji uliwafanya mafundichuma wa Kimbeere, Kenya ya kati, kutumia majani ya Mugondu, yaani mti wa uLimbo (unaotumika kunasa ndege), kama dawa maarufu katika kuyeyusha mbale. Wao waliamini kuwa majani haya ya mti wa ulimbo, yangekuwa na uwezo wa kiulimbo wa kukifanya chuma kinatane pamoja (Brown 1993). Jambo la muhimu na la kawaida karibu kwa mafundichuma wote ni lile la kufananisha uzalishaji chuma na uzalishaji wa mtoto. Kazi nzima ya uzalishaji chuma tangu kujengwa kwa tanuu hadi kukitoa chumaghafi imejaa sitiari za uzazi wa binadamu kuanzia tendo la kutengeneza mimba hadi kutoa mtoto. Kwa mfano, katika sura iliyotangulia tulionakuwa Warongo, baada ya kuchimba msingi wa tanuu na kuweka dawa katika shimo hila walizifukia dawa hizo wakiwa uchi kwa kutumia matako na viungo vyao vya uzazi. Silungu anapotumbukiza udongo katika kishimo kilochopo katikati ya tanuu kwa kutumia viungo vyake vya uzazi inachukulika kuwa anatumbukiza shahawa katika kitundu hicho. Tendo hilo lililinganishwa na tendo la kujamiiana ambalo wazazi wawili, mume na mke hulifanya wanapoitunga mimba. Katika sitiari hii, silungu huchukua nafasi ya mume na tanuu huwa ni mke wake. Uhusiano wa aina hii ulidumu katika kipindi chote cha uzalishaji wa chuma. Baadhi ya jamii, kama vile Wapangwa, Wabena, Wamatengo, na hata Washona kule Zimbabwe, walijenga matanuu yao kwa kuigiza maumbile ya mwanamke, wakayawekea viungo kama vile matiti ama kutengeneza mapaja na kati yake wakaweka shima la kutolea chuma, ikiwa mithili ya mwanamke aliyekuwa katika tendo la kuzaa. Fundichuma alitakiwa ashike miiko yote inayomstahili mume wa ndoa katika jamii husika. Mwiko mkubwa kati ya yote ulikuwa ule wa kutunza uaminifu wa ndoa kwa huyo mke mpya, yaani tanuu. kwa kipindi chote cha uzalishaji chuma, silungu na wasaidizi wake walitakiwa wajiepushe kabisa na uzinifu kwa jamii nyingi, mathalani Wanyiha, Wachishinga na Wafipa, ilikatazwa hata kufanya mapenzi na mke halali wa kibinadamu. Kufanya hivyo kulichukuliwa kuwa ni uzinifu mbele ya 'mke-tanuu' kama vile anavyoona mke wa kawaida pale mumewe anapogawa mapenzi yake kwa mwanamke mwingine. Kwa ufafanuzi, tufahamu pia kuwa katika jamii hizi ilikuwa ni makosa makubwa kwa mume kufanya uzinifu wakati mkewe ni mjamzito. Iliaminika kuwa mume akizini katika kipindi hicho basi kutatokea madhara fulani kuhusiana na mimba ya mkewe, hasa mimba kuharibika. Kwa mantiki hii basi, silungu hakuruhusiwa kufanya mapenzi na mwanamke mwingine wakati mkewe tanuru akiwa mjamzito, yaani chuma kinajitengeneza ndani yake. Silungu ambaye angalivunja mwiko huu, basi mimba ya mkewe-tanuu ingaliharibika chuma kisingalipatikana (Brelsford 1949). Tukiuangalia mwiko huu ki yakinifu, tunaweza kupata matumizi ya mwiko huu katika maisha ya kila siku ya jamii. Katika sura iliyotangulia tumeona kuwa baadhi yamafundi walikuwa wanatumia muda mwingi wa kiangazi, yaani miezi mitatu hadi sita wakiwa porini wakitengeneza chuma. Huo ni muda mrefu sana wa kutengana kwa watu wa ndoa, hususan walioukuwa katika umri wa uzazi. Ni dhahiri kuwa katika kipindi hicho yeyote kati ya mke ama mume angeweza kufikwa na vishawishi vya kuvunja uaminifu wa ndoa. Na ilionekana kuwa angeweza kufanya hivyo katika hali ya siri akiamini kuwa mwenzi wake hafahamu. Lakini kwa kuweka imani kwamba uhalifu kama huo ukifanyika siri hiyo itafichuliwa na mizimu kwa ishara mbalimbali katika uzalishaji chuma, mwiko huu ulisaidia kuwalinda mume na mke kutokana na kupokea vishawishi vya uzinifu kiurahisi. Hili lilikuwa ni jambo muhimu sana kwa wote wawili na pia liliwaletea utulivu wa mawazo na kumfanya kila mmoja aweze kuzingatia kazi zake kikamilifu pasi na mawazo kuwa anadhulumiwa penzi lake. Maelezo haya hayawahusu mafundichuma tu bali hata wawindaji, warinaji, na wengine ambao walilazimika kuendesha majukumu yao ya kuzikimu familia kwa kufanya kazi mbali na sehemu walikokuwa wenzi wao wa ndoa. Mila hizi zilichangia siyo tu katika kupunguza maradhi ya zinaa bali pia ziliepusha mifarakano na kuleta mshikamano katika jamii. Hapa inatupasa tuelewe pia kuwa katika jamii nyingi za Kiafrika uzinifu kwa watu wa ndoa lilikuwa ni kosa kubwa sana. Baadhi ya jamii zilitoa adhabu ya kifo kwa wahalifu wa kosa hili. Pale ambapo ilionekana kuwa mwanamume 'hatosheki' na mke mmoja ilikuwa ni bora kuoa rasmi mwanamke mwingine ambaye alikuwa anafahamika kwa mke wa kwanza na katika jamii kiujumla na siyo kuwana uhusiano wakisirisiri. Utaratibu huu ulikuwa na mapungufu yake hasa pale ambapo mwanamke 'asiyetosheka' na mume mmoja hakupewa nafasi ya kuongeza mume wa pili (kama ilivyokuwa katika baadhi ya jamii za Asia ya Kati). Lakini, pamoja na upungufu huo, mwanamke alikuwa na nguvu sawa na mwanaume katika masuala ya miiko imhusuyo mumewe. Mathalani , iliaminika kuwa kipindi kile ambacho mumewe yuko katika kazi ya kuzalisha chuma, mke, ambaye mara nyingi alikuwa anabaki nyumbani akilea watoto, naye hakutakiwa kujiingiza katika uzinifu. Akifanya hivyo basi kazi ya mumewe iliweza kuharibika kama vile ambavyo mwanamume mwenyewe angeweza kuiharibu kazi yake kwa kuzini. Kwa maana hiyo, mke pia alihusika kwa namna fulani katika uzalishaji chuma: alikuwa na uwezo wa kuifanikisha ama kuichafua kazi ya mumewe. Tukirejea tena katika suala la ufananishaji, tunaona pia kuwa chuma kilifananishwa na binadamu; katika nafasi hii siyo kimaumbile bali kwa thamani. Yaani, thamani ya chuma ililinganishwa na ile ya binadamu. Hii inabainika katika ukweli kwamba tendo la kuzalisha chuma lilifananishwa na tendo la kumtengeneza mtoto wa kibinadamu. Hali hii hatuioni katika maumbile ya matanuu na matendo ya mafundichuma tu bali pia katika aina ya dawa zilizotumika. Katika utafiti niliofanya sehemu mbalimbali Tanzania (kati ya Wamanda, Wafipa, Wasukuma, na Warangi) nimebaini kuwa dawa nyingi zilizotumika katika ufundichuma pia zilitumika na huendelea kutumika kutibu watoto wachanga, maradhi yatokanayo na uzinifu, ugumba, na maradhi ya tumbo hasa kwa akina mama. Kwa mfano, Wasukuma na Wafipa huamini kuwa lombwe husaidia kutibu ugumba. Baadhi ya waganga wa Kifipa huponda lombwe na kupata unga ambao huutumia kama kirimba, yaani dawa kuu katika mchanganyiko wa dawa za kutibu ugumba. Wanaamini kuwa hizo dawa zingine peke yake haziwezi kutatua tatizo hilo. Waganga wengine hutumia matanuu ya zamani kama vyumba vya kutibia wagonjwa wao, na pengine huingia humo wakiwa uchi. Njia nyingine ni ile ya kuweka ndani ya matanuu hayo ama wanyama, sehemu za wanyama hao au mazao yaliyotolewa kafara na wagonjwa kwa kupitia waganga hao. Hayo yote hufanywa kwa lengo la kutibu maradhi yaendanayo na uzazi (Mapunda 1995). Hivyo basi, kwa mafundichuma wenyewe, dawa, miiko na mazindiko havikuwa ni imani tupu, bali ni ukweli wa maisha yao. Yaani waliiishi imani hiyo, kwa kuihusisha na maisha yao ya kila siku.Ilikuwa rahisi kwao kufanya hivyo kwa vile kila jambo katika hayo lilikuwa na maelezo yake. Hawakufanya kimaamuma kama watu wengi wanavyodhani. Kwa mfano, mwanamke aliyekuwa kwenye hedhi hakuzuiwa kushiriki katika kazi ya kuzalisha chuma kutokana na ubaguzi wa kijinsia kama vile watu wasioweza ama wasiopenda kuyaangalia mambo katika muktadha wake, wanaotumia mitazamo ya kileo kuangalizia na kuhukumia mambo ya zama hizo, wanavyodhania. Kutokana na maelezo niliyoyatoa hapo juu, na hasa ukizingatia ile nadharia ya mlandano, utakubaliana nami kuwa sababu kubwa ya kumzuia mwanamke aliyekuwa kwenye hedhi ilitokana na ukweli kwamba mwanamke huyo alikuwa katika kipindi cha 'ukame', kisichokuwa na uzazi; wakati huo tumbo la uzazi hujisafisha. Kwa hiyo, kadri ya falsafa ya mlandano, mwanamke huyo akilisogelea tanuu angeweza kuliambukiza 'ukame' nalo likakosa kuzaa (lisitoe chuma). Kwani kama tulivyoona katika sura iliyotangulia, tanuu lilipewa hadhi ya bibi harusi aliyeolewa na silungu mkuu. Kitendo cha kulibadilisha tanuu kutoka katika hali yake ya kimaumbile, yaani udongo, na kuwa binadamu lilikuwa ni la imani zilizoendana na dawa, miiko na mazindiko hayo. Na kama Herbert anavyobaini, imani hii ilikuwa kali kiasi kwamba haikuridhika na kulipa tanuu hali ya ubinadamu bali ililipa pia tanuu hilo kitambulisho cha kijamii, yaani, "kitambulisho cha mwanamke mtu mzima ambaye uwezo wake wa uzazi wa kutoa watoto wengi katika hali ya chuma ulidhibitiwa na silungu" (Herbert 1993:55) (Tafsiri yangu). Wakati mwingine tendo hili la kuitengeneza nafsi ya kibinadamu katika tanuu liliambatana na kuumba maumbile hususan matiti ama marembo yanayomtambulisha mwanamke kama vile nembo za aina mbalimbali. Hata hivyo, maumbile haya hayakuwa msingi, kwani ni jamii chache sana zilikuwa zinafanya hivyo, ilhali karibu kila jamii ilikuwa inaamini juu ya unafsishaji wa matanuu. Hali kadhalika, kuzuiwa kwa wanawake kiujumla katika uzalishaji chuma, hasa katika hatua zile za mwisho (uchomaji na ufukutaji) kulikuwa na malengo ya kuwaepushia mafundi vishawishi vya kuvunja uaminifu wa unyumba kwa kufahamu kuwa hakuna wanawake waliosogea sehemu ambazo mafundi walikuwepo, pia kuliwaongezea faraja ya moyo wake za mafundi ambao walikuwa na imani kuwa waume zao wako 'salama'. Hii ilikuwa ni njia salama zaidi kuliko wangeruhusu mchanganyiko wa jinsia kwani isingekuwa rahisi wakati wote mume na mke kushiriki kazi kwa kipindi chote. Hii ni kwa vile kazi hizi zilikuwa zinafanyika mbali na makazi na kulihitajika watu wazima wa kulinda nyumba na watoto wadogo wasioweza kushiriki katika kazi hiyo nzito ya kuzalisha chuma. Mifano iliyotolewa hapa juu ni tone tu ikilinganishwa na yale yote ambayo yangeweza kuelezwa ili kubainisha zaidi juu ya ukweli wa jambo hili. Mtazamo wa Wageni wa Kizungu. Wageni wa Kizungu ambao wanahusika sana na suala la dawa za kienyeji, miiko, na mazindiko kwa mujibu wa muktadha wa Sura hii ni wamisionari na, kwa kiwango fulani, watawala wa kikoloni. Wamisionari walianza kuingia Afrika Mashariki kuanzia katikati ya karne ya kumi na tisa. Kwa upande wao, waliuona na kuuelezea ujio wao kuwa ni huduma ya kumkomboa Mwafrika kutokana na upagani na umaskini. Mwafrika kwao alikuwa ni kiumbe ambaye bado hajapata mwanga wa dini kwani dini kwao ilikuwa ni Ukristo. Kutokana na kutokuuona mwanga wa dini, walimwona Mwafrika kuwa amezama katika lindi la imani za kishirikina, ikiwa ni pamoja na dawa za kienyeji, miiko, na mazindiko, Ikumbukwe kwamba wakati wa kipindi hicho cha ujio wa Wamisionari na wageni wengine kutoka Ulaya, ufundichuma ulikuwa umeshamiri sehemu nyingi katika bara la Afrika. Ni vema kutambua pia kuwa ufundichuma ulikuwa ni kivutio kikubwa sana kwa wageni hao. Hii ilitokana na sababu kadhaa. Kwanza kutokana na mtazamo wa kidharau na bezo waliokuwanao, Wazungu hao hawakutegemea kumwona Mwafrika anafanya kazi ya kitaalamu kama hiyo ya kuzalisha chuma. Pili, chuma alichozalisha Mwafrika kilikuwa madhubuti. Wageni wengi walikielezea chuma hicho kuwa ama sawa na kile cha Ulaya au kilikizidi kile cha Ulaya kwa ubora. Kwa mfano, Waswidi Decken na Thorton walipotembelea Upareni mwaka 1859 hawakusita kukisifia chuma kilichokuwa kinazalishwa na Wapare na kusema kuwa kilikuwa kinalingana na kile cha kwao Sweden (Kjekshus 1996:87). Halikadhalika, wamisionari wa White Fathers kule Kusini- Mashariki mwa Jamhuri ya Kidemokrasi ya Kongo walikielezea chuma kilichozalishwa na Watabwa kuwa chenye ubora sawa na kile cha Sweden, na kwamba "kikisafishwa kinatoa mngaro wa fedha na kinachelewa kupata kutu kuliko kile cha Ulaya" (Morisseau 1910: 15 amenukuliwa na Roberts 1993:6) (Tafsiri yangu). Hivyo basi wakati wageni hawa wakivutiwa kuangalia uzalishaji chuma kwa hoja hizo zilizotajwa walipata pia nafasi ya kuona mambo yaliyohusu dawa, miiko, na mazindiko ambayo masilungu waliyachukulia kuwa ni kawaida na ni lazima katika uzalishaji chuma, lakini Wazungu, na hasa Wamisionari, waliyatafsiri mambo haya kuwa ni ushenzi na ushirikina unaostahili kukomeshwa kwa nguvu zote. kwa nini Wazungu walitafsiri dawa, miiko, na mazindiko ya masilungu kwa mtazamo huo? Zipo sababu nyingi: za kidini, kisiasa, kiuchumi na kiumbumbumbu. Kwa upande wa dini, Wamisionari waliamini juu ya dini ya Mungu mmoja, na ni yule tu anayeelezwa katika mapokeo ya Kiyahudi kwa mujibu wa Biblia. Kwa hi yo miungu wengine wote ni batili na waumini wao ni washenzi ama makafiri (ingawa kwa heshima waliweza kuwaita wapagani). Kwa maana hiyo Wamisionari walipowaona masilungu wakitoa kafara za wanyama mbalimbali kwa miungu wao walibeza na kujitahidi kukomesha tendo hili kwa vile hakuna mungu mwingine isipokuwa yule wa Kiyahudi (ambaye hapokei kafara za damu). Mtazamo huu haukuwagusa masilungu peke yao bali hata wale waliohusika na tiba za jadi kwa vile hawa nao walikuwa wanatumia nguvu za miungu, mizimu, ama mashetani katika kutazama (kupiga bao) chanzo cha matatizo ya wateja wao. Hii ilikuwa ni kufuru mbele ya Mungu wa Wamisionari. Na ni mantiki iliyowazi, Wamisionari wasingeweza kuruhusu miungu ya Waafrika waendelee kuabudiwa kwa vile kufanya hivyo kungeondoa kabisa hoja na haja ya wao kuja Afrika. Sababu za kisiasa, kama vile zilivyo za kiuchumi, haziwahusu Wamisionari peke yao bali pia watawala wa kikoloni. Ifahamike kuwa masilungu kwa jamii nyingi hasa zile za wakulima, walikuwa na hadhi kubwa katika jamii zao na mara nyingi walipewa madaraka ya kisiasa (kama inavyoelezwa kwa kirefu katika Sura ya Saba). Kwa maana hiyo, masilungu walikuwa ni tishio kwa wageni waliofika Afrika kwa lengo la kutawala. Hii ni kusema kuwa vita walivyokuwa wanavipiga wageni hawa dhidi ya masilungu kwa hoja za ushrikina pia vilikuwa na sura ya kugombea madaraka. Hoja za kiuchumi zilitokana na nia kuu ya ukoloni: kuimarisha uchumi wa Ulaya kwa kujipatia vyanzo vya malighafi na masoko ya bidhaa zao. Kwa mantiki hiyo, uzalishaji wa bidhaa yoyote hapa Afrika (na kwingineko ambako ukoloni ulipiga kambi) ulipigwa vita sana kwa sababu ulileta ushindani wa kibiashara. Hii ilikuwa ni kinyume na taratibu za uchumi wa kikoloni (kibepari) ambao unajengwa kwa misingi ya uhodhi. Kwa maana hiyo, ufundichuma ulipigwa vita kwa kila aina ya visingizio, ikiwa ni pamoja na ushirikina (kwa hoja zingine soma Sura ya Nane), ili kuubeza na hivyo kuuondoa katika ushindani kwa kuuua ufundichuma asilia Wazungu waliweza kujihakikishia soko la bidhaa zao za chuma hapa Afrika. Kabla sijaelezea hoja ya umbumbumbu napenda nitoe ufafanuzi ufuatao. Waandishi wengi wa taaluma za siasa na historia, Wazungumziapo ukoloni na athari zake, huelekea kuwatukuza Wazungu kwa kuwapa sifa za uwezo wa kupanga mambo ya watawaliwa wao hata kwa karne nzima kabla hayajatokea. Mathalani, itaelezwa kuwa ujio wa wamisionari, wapelelezi, wavumbuzi, wafanyabiashara na watawala wa Kizungu ulipangwa katika mantiki maalumu ili kila anayetangulia amwandalie njia anayefuatia na hatimaye uje utawala (Mf. Rodney 1976). Mantiki kama hizi, hata kama zilikuwepo, yawezekana kabisa ziliongozwa na nguvu za mienendo ya mabadiliko ya kimaendeleo bila mtu fulani kuzipangilia. Kadhalika, hutokea watu wakafanya jambo fulani kutokana na ujinga tu, lakini likawa na athari nzuri ama mbaya kama vile lilipangwa. Baada ya ufafanuzi huo, napenda niseme kuwa vita walivyovipiga Wamisionari na Wazungu wengine dhidi ya dawa, miiko, na mazindiko waliyokuwa wakiyafanya masilungu, vilitokana pia na Wazungu hao kutokufahamu maana ya vitu hivyo. Huku wakiwa wamesheheni kiburi na dharau dhidi ya Mwafrika, Wazungu hawa walipima kila jambo waliloliona Afrika (na kwingineko walikotawala) kwa vigezo vya Kiulaya. Hawakuwa tayari kujifunza kutoka kwenye jamii zingine, na mbaya zaidi za Kiafrika. Mathalani, walipomwona silungu wa Afrika anaingiza masuala ya imani katika teknolojia ya chuma ilhali yule wa Ulaya hakufanya hivyo basi hitimisho lilikuwa ni kwamba huyu Mwafrika ni mshenzi kwa sababu tu "hafanyi kama Mzungu". Kilichotakiwa kifanyike ni kutafiti na kupata maelezo kwa nini huyu anafanya tofauti na yule. Ni kiburi na dharau za aina hii pia zilizozaa imani iliyotawala taaluma za sosiyolojia na anthropolojia kuanzia katikati ya karne ya 19 hadi mwanzoni mwa karne ya 20 kuwa mtu mwenye ngozi nyeusi ana akili pungufu ya yule mwenye ngozi nyeupe, jambo ambalo hatimaye utafiti wa kisayansi ulilikanusha (Gould 1981). Mtazamo wa Kisayansi na Kiteknolojia kwa watu walio wengi, dhana kama zindiko, miiko, na dawa za kienyeji huchukulia moja kwa moja kwamba hazitangamani na sayansi ya Kimagharibi. Hilo ni kosa. Kuna wakati ambapo mambo haya huweza kuelezeka kwa misingi ya sayansi hiyo. Mathalani, dawa na kafara nyingi zilifanya kazi kama vichochezi katika kutengeneza chuma; mazindiko yalikuwa ni bima ya viwanda vyao--kumpa fundichuma uhakika wa kazi yake; na miiko ilifanya kazi kama hakimiliki ya wagunduzi wa mbinu mbalimbali za ufundi huo na pia kama vidhibiti vya ufanisi na ubora wa kazi. Ufanisi: Katika jamii nyingi sana matanuu ya kuzalisha chuma yalijengwa mbali na maeneo ya makazi ya watu. Ilikuwa ni mwiko kujenga matanuu ndani ama karibu na makazi ya watu. Maswali, ubishi na udadisi mwingi vimejitokeza juu ya hoja za kufanya hivyo. Lakini kwa mtu yeyote anayekiri kuwa Mwafrika anao uwezo wa kufikiri kama binadamu wengine hana haja yakutafuta hoja za kiimani juu ya jambo hili. Mwiko huu ulitokana na hoja kadhaa ambazo zinazingatia hali halisi. Kwanza, ni usalama kwa vile uzalishaji chuma hutumia moto, na hi moto mwingi, haingekuwa busara kufanyia kazi hii katika eneo la makazi hasa ikizingatiwa kuwa nyumba za wakati huo zilikuwa zinajengwa kwa miti na majani, vitu ambavyo ni vyepesi kushika moto. Pili, ni ufanisi. Kazi ya kuzalisha chuma ilikuwa ni nzito sana na hivyo ilihitaji utulivu. Uamuzi wakuifanyakazi hii mbali na makazi uliwaepushia mafundi vurugu na kero za siku kwa siku katika jamii na hivyo kuwafanya wajidhatiti kwenye kazi yao. Hali hiyo ilichangia katika kuleta ufanisi katika uzalishaji chuma. Hili pia siyo jambo la ajabu, kwani watu wengi wanaopenda ufanisi katika kazi nzito hufanya hivyo siku zote. Si kitu cha ajabu kuwaona wanafunzi wanaojiandaa kufanya mitihani wakijificha na kusoma sehemu zisizozongwa na watu, ama mwandishi wa kitabu atahama nyumbani au ofisini kwake na kwenda mahali pasipofikwa kiurahisi na wandani wake ili afanye kazi yake kwa haraka na kwa ufanisi. Katika kuleta ufanisi wa kazi masilungu walilazimika kushika mwiko wa kufanya mapenzi wawapo katika kipindi cha kazi. Mwiko huu uliwafanya waondokane na mawazo mengine, na wajidhatiti na kazi ya kuzalisha chuma tu. Kwa kukaa kando na mji siyo tu kuliwapa urahisi wa kuushika mwiko huu, bali pia kulimrahisishia kiongozi wao kazi ya kudhibiti hali hiyo. Kama kazi hiyo ingalifanyika kijijini, sehemu ya makazi, ingalikuwa ni vigumu sana kuwadhibiti wavunjaji wa mwiko huo. Masilungu walitumia miiko na dawa ili kulinda haki zao za ugunduzi zisiibwe kiholela. Kwa vile hapakuwepo sheria na Mahakama za Kimataifa za kulinda haki zao za ugunduzi kama ilivyo leo, ilibidi wabuni mbinu za kuweza kuwasaidia katika hilo. Ifahamike kuwa dawa zilizokuwa zikitumika katika ufundichuma-iwe ni kwa kinga, zindiko ama tiba ziligawanyika katika matabaka matatu ya thamani. Tabaka la kwanza ni dawa za ujumla ambazo masilungu waliweza kuzieleza kwa watu wengine ilipobidi. Kulikuwa na uwezekano pia kwa dawa za tabaka hili kutafutwa na msaidizi wa silungu au hata mtu mwingine ambaye kwa hoja mbalimbali silungu angeweza kumwagiza. kwa misingi hiyo, dawa hizi ziliweza kujulikana pia na wazee wa kawaida katika jamii. Tabaka la pili ni la dawa ambazo ni silungu peke yake ndiye aliyezifahamu na ndiye aliyeweza kuzitafuta. Tofauti na zile za tabaka la kwanza ambazo zilifahamika na masilungu wengi(kama siyo wote) katika jamii husika, dawa za tabaka hili mara nyingi zilikuwa zinatofautiana kati ya fundi mmoja na mwingine.Ilikuwa ni kama kitambulisho cha fundi huyo. Kila fundi alilinda vilivyo siri ya dawa zake. Kwani kufahamika kwa dawa hizo kuliaminika kuwa kungeweza kumfanya adui wa silungu huyo kuzipiku dawa hizo zisiweze kufanya kazi. Dawa hizo zilikuwa ni siri kuu kiasi kwamba ni mara chache sana ziliweza kurithishwa. Ni nadra sana kwa silungu kuzitaja dawa hizi kwa watafiti. Ni dawa za tabaka hili ndizo zilizoaminika kutofautisha ufanisi wa kazi ya silungu mmoja na mwingine katika jamii moja. Tabaka la tatu ni la dawa zilizokuwa zinaitofautisha jamii moja na nyingine. Dawa hizi zilikuwa zimeidhinishwa na jamii na zilitolewa na jamii hiyo kwa kufuata mifumo ya mila na desturi iliyokuwa inaratibu mipango kama hiyo katika jamii husika. Dawa hizi zilikuwa ni za "siri ya wazi" kwa maana kwamba zilikuwa ni siri kati ya jamii moja na nyingine lakini siyo ndani ya jamii, kwani watu wa jamii moja waliweza kuzifahamu dawa hizi bila matatizo. Na hii ndiyo maana baada ya muda fulani, dawa hizi zilifahamika hata nje ya mipaka ya jamii, na haikuwa ajabu kuigwa. Lakini matumizi makuu ya dawa hizi yalikuwa kwa jamii kumtambua ama kumhalalisha silungu. Ni yule tu ambaye jamii ilimkubali (mara nyingi uamuzi kama huo ulitolewa na mtemi ama kiongozi mwingine kwa niaba ya watu wake) ndiye aliyepewa dawa za tabaka la tatu. Sifa kuu ya dawa hizi ilikuwa ni ugumu wa kupatikana kwake, na masimulizi yanadai kuwa wakati mwingine zilihusisha kafara ya binadamu. Kadhalika mchango wa jamii ulihitajika, uwe ni wa kiakili ama wa nguvukazi ya watu wengi. Isitoshe, baraka za mizimu pia zilihitajika ili kuitafuta. kwa hiyo waombaji wa mizimu, ambao katika jamii nyingi walikuwa ni watemi wenyewe, iliwapasa wahusike katika kutafuta, na hatimaye kugawa dawa hizo. Ili kusaidia kuelezea ugumu wa upatikanaji wa dawa za kundi hili nitatoa mfano mmoja kutoka kwa mafundi wa kundi ambalo nimeliita la Ufundi wa Vichuguuni (soma Sura ya Tano). Katika jamii zote zilizopo katika kundi hili, kama vile Wafipa, Wanyiha, Watumbuka, Walungu na Watabwa, kuna masimulizi ya mapokezi kuhusu dawa (za tabaka la tatu) ili yotokana na nyoka aitwaye nguvwila (ama majina mengine yafananayo na hili, kama vile ingufwila, au inyuvila), neno ambalo linamaanisha, "Yenye kupumua (sumu)" (Brock na Brock 1963; Roberts 1993; Mapunda 1995). Inaaminika kuwa nyoka huyu alikuwa na sumu kali kiasi kwamba aliweza kuuwa watu kwa pumzi yake tu; hakuhitajika kumuuma mtu ili afe. Nyoka huyu alikuwa mrefu, mkubwa na mwenye rangi nyekundu. Inaaminika kuwa njia pekee ya kumkamata nyoka huyu ilikuwa ni kwa kafara ya binadamu. Masimulizi yanadai kuwa taratibu za kumkamata nyoka huyu zilihitaji juhudi za watu kadhaa pamoja, kama vile ukoo, na siyo mtu mmoja. Kwanza ilibidi achaguliwe kijana wa kiume wa kafara, halafu atafutwe huyo nyoka ambaye mara nyingi aliishi mbali sana na makazi ya watu mwendo usiyopungua siku mbili. Kisha ulijengwa uzio wa miti na huyo kijana wa kafara huwekwa ndani yake kama chambo (masimulizi mengine husema kuwa jogoo pia aliweza kutumika kama chambo badala ya binadamu). Inaelezwa kuwa nyoka huyo akiishasikia harufu ya binadamu huyo, ama akisikia jogoo anawika hutoka mafichoni kwake na kufuata harufu ama sauti itokako. Akiishafika kwenye uzio huingia, akamwua, na hatimaye kummeza binadamu aliyepo humo. Kama kawaida ya nyoka yeyote, akiisha mmeza mnyama mkubwa huwa hawezi kutembea kiurahisi. Lakini kwa nguvwila huyo, hata kama angependa ajisogeze popote asingeweza kwani nafasi kati ya miti ya uzio ilikuwa na ukubwa wa kumruhusu nguvwila asiyeshiba tu kujipenyeza na kuingia na wala siyo kuweza kupita baada ya kummeza binadamu. Baada ya siku mbili hadi tatu wategaji walirudi kwenye mtego wao. Endapo walimkuta nguvwila amenaswa na kutokana na kushiba huko hakuwa hata na nguvu za kuweza kupuliza sumu yake kali walimuua. Hapo mtemi ama kiongozi wa jamii husika aligawa sehemu ya nyoka huyo kwa masilungu wake, na sehemu iliyobakia ilikuwa ni mali yake (kiongozi), kwani yeye pia alikuwa silungu wa heshima. Kutokana na ugumu na hatari ya kumpata nyoka huyu, uwindaji wake ulikuwa unafanyika takriban mara moja katika kila kizazi. Kama utafutaji wa nguvwila ama maelezo ya namna ya kumpata ni ukweli au ni kisasili tu, siyo rahisi kusema. Lakini jambo la msingi hapa ni kwamba masimulizi kama haya yapo na yamesambaa katika jamii nyingi katika eneo hili. Kinachojitokeza katika ujumla wake ni ugumu na hatari zinazoambatana na upatikanaji wa dawa hizo kiasi kwamba isingekuwa rahisi kwa mtu yeyote ambaye angetaka kuwa fundichuma akaamua tu kufanya hivyo. Kama ilivyo katika elimu ya Magharibi, mtu haibuki tu na kudai kuwa ana Shahada ya Udaktari wa Falsafa (PhD). Itabidi abainishe wapi ameipata na kuwepo na mashahidi, maprofesa wanaothibitisha kwamba mtu huyu ni mwenzao kweli. Katika mfumo wa elimu wa jadi taratibu hizi zilitumika kupata wataalamu na maprofesa wanaofikia viwango vinavyokubalika. Hata kama masimulizi kama haya yakichukulika kama ni visasili tu, umuhimu wake bado unaonekana katika uwanja huohuo wa hakimiliki. inawezekana kuwa lengo la hadithi kama hizi ni kuwaogopesha watu wasiotoka katika koo za masilungu ambao wangependa kujiingiza katika ufundichuma. Watu wa aina hii wasingeweza kufanya hivyo kwa kukatishwa tamaa juu ya ugumu wa kupata kipande cha nguvwila. Vichochezi: Uzalishaji wa metali na hata kauri unategemea sana vichochezi, yaani vitu vinavyoongezwa kwenye tanuu wakati wa uzalishaji ili kuwezesha mabadiliko ya kifizikia na kikemikali ndani ya tanuu yafanyike kiurahisi au katika kiwango cha chini zaidi cha joto kuliko kile cha metali hiyo ikiwa peke. Kwa mfano, chuma kikiwa peke yake kinayeyuka (kubadilika kutoka hali ya umango na kuwa kimiminiko) ifikiapo nyuzi joto 15380 C. Lakini chuma kikichanganywa na kaboni huweza kuyeyuka katika kiwango cha chini hata kufikia nyuzijoto 1148 C wakati kaboni inapofikia uwiano wa asilimia 2.11 kwa uzito ukilinganishwa na chuma (Kielelezo 4.9). Tabia hii ya kuteremsha kiwango cha myeyuko baada ya kuchanganywa na mata nyingine ni muhimu sana katika teknolojia-joto kama vile uzalishaji chuma. Hii siyo tu hubana matumizi ya nishati bali pia huharakisha uzalishaji unaotarajiwa. Wahenga wetu pia waliitumia tabia hii ya mata. Lakini, kama ilivyokuwa kwa elimu nyingi za jadi, utaalamu huu hauonekani wazi ama kuelezewa wazi kama inavyofanyika katika elimu ya Kimagharibi. Ujuzi huu unaonekana katika matendo, na yule anayeutumia atajitahidi kuuficha ili mtu mwingine (asiyemtaka yeye) asiuibe. Sifa hii ya taaluma za Kiafrika ndiyo iliyowafanya Wazungu wabaki kushangaa walipowaona masilungu wanatengeneza chuma cha hali ya juu, lakini walipowauliza ili wawape maelezo (kwa mfumo ule wa habari waliouzoea wao Magharibi ili labda wawaibie maarifa hayo) masilungu hao walisema hawajui. Wao walifahamu tu kuwa wakichanganya kitu hiki na kile matokeo yake ni mazuri wasipochanganya basi matokeo yake ni mabaya. Ili kuangalia hali halisi turejee maelezo ya Sura ya Nne. Katika sura hiyo tuliona kuwa chuma kilichokuwa kinazalishwa katika teknolojia ya jadi kilikuwa katika makundi makuu mawili: chuma mmiminiko na chuma mango. Tuliona pia kuwa aina hii ya pili ndiyo iliyokuwa imeenea zaidi hapa Afrika Mashariki. Katika ufundi huu, ambao ndio ningependa kuutolea maelezo hapa, chuma hakikuwa kinayeyuka. Kilichokuwa kinayeyuka ni udongo na takataka mbalimbali zilizokuwa zinagandamana na mbale. Myeyuko huu ndio unaoitwa lombwe ama mavi ya chuma. Mbale zilipokuwa zinayeyuka ziliruhusu chembechembe za chuma ambazo zilifumbwa ndani yake kujikusanya pamoja na kutuama chini kwenye sakafu ya tanuu. Mkusanyiko huu ndio uitwao kitali kwa maana hiyo, haja kubwa ya mafundichuma haikuwa kuteremsha kiwango cha myeyuko wa chuma chenyewe bali kiwango cha joto la kuyeyusha mbale ili kuzaa lombwe. Kiwango cha joto la kuyeyusha mbale, yaani kutengeneza lombwe, kilitofautiana kulingana na kemia ya mbale zenyewe. Mbale zenye chuma kingi (lakini uehafu kidogo), kama vile malamba ama mtapo, zilihitaji joto la juu zaidi kuyeyuka kuliko zile zenye ehuma kidogo (na uchafu mwingi), kama vile limonaiti ama ngegu. Tabia hizi tofauti za mbale zili wafanya watumiaji waweze kugundua mbinu za kurahisisha upatikanaji na ulainishaji wa lombwe hasakwa mbale zile ambazo ziliehelewa kuyeyuka. Mbinu maarufu iliyotumika ni ile ya kuongeza 'uehafu' ndani ya tanuu, uehafu ambao ungechanganyika na mbale hizo na kusababisha ki wango eha joto la myeyuko kiteremke. Mbinu hii ya kuongeza 'uehafu' kama viehochezi inazihusu zaidi mbale zenye ehuma kingi kuzidi udongo, kuliko zile zenye udongo mwingi-chuma kidogo kwani udongo uliopo katika mbale hizi ni kiehochezi tosha. Na ni kwa sababu hii, mbale za kundi hili la pili zinaitwa mbale zinazojitegemea (self-fluxing ores). Lakini ili uyeyukaji uweze kuwahi na/ama lombwe iweze kulainika ilibidi kemia ya mata zinazoongezwa kama viehochezi zioane na kemia ya mbale. Kwa maana hiyo siyo kila kitu kili weza kutumika kama kichochezi kila mahali. Miongoni mwa vichochezi vilivyotumiwa na wengi ni pamoja na "ilika. chokaa, kalisi, potashi, na magadi. Madini haya na mengineyo yaliyotumika kama vichochezi yaliweza kutumika kama yalivyo, yaani katika ukuntu wake, ama yakiwa yamechanganyika na madini mengine katika hulka, na hivyo kupatikana katika hali ya: 1) udongo uliotumika katika kutengeneza nyelo ama matanuu, na hivyo madini hayo huingia katika mfumo wa vichochezi pale nyelo na matanuu hayo yanapoyeyushwa kwa joto kali la uzalishaji chuma; au, 2) mkaa, endapo miti iliyotumika ina madini hayo; au, 3) dawa na wanyama wa kafara, hasa mifupa yao ambayo imetengenezwa kwa kalisi. Kwa mfano, kwenye mwambao wa Kusini-Mashariki wa Ziwa Tanganyika ambako matanuu aina ya katukutu yalitumika miaka kati ya mia tano hadi mia mbili iliyopita, mafundi hawa, ambao walitumia mbale za malamba, walikuwa wanatumia udongo usiostahimili joto kali kwa kujengea matanuu yao kiasi kwamba sehemu ya ndani ya matanuu hayo ilikuwa inayeyuka na kutengeneza lombwe. Ili kuendelea kuyatumia matanuu haya, walilazimika kila wakati kujenga kuta nyingine nje ya zile zilizolika (Kielelezo 6.1). Uyeyushaji wa matanuu unaonekana ulifanywa makusudi ili kuutumia udongo huo kama kichochezi kwa mbale za malamba walizokuwa wanazitumia. Matumizi ya udongo huo usiostahimili joto kwa kujengea matanuu kamwe hayakutokana na ujinga wa kutofahamu uzuri wa kutumia udongo imara, na wala hayakutokana na kutopatikana kwa udongo wenye sifa za kuvumilia joto, kwani nyelo zao zilikuwa na sifa kubwa ya uimara kiasi kwamba ziliweza kutumika zaidi ya mara moja. Katika utafiti huo pia niliweza kugundua vipande vya mifupa iliyoungua ndani ya moja ya matanuu saba niliyochimbua kwa ndani. Kwa bahati mbaya vipande hivyo viliungua kiasi cha kushindwa kutambua spishi zake kwa uhakika. Lakini unene wake unaonesha kuwa ni vya wanyama wa kimo cha mbuzi, kondoo, au jamii zao wa porini (Mapunda 1995). Upatikanaji wa mifupa ndani ya matanuu ni bahati tu kwani ingeweza kuungua kabisa hadi kuwa jivu, na hivyo kupoteza ushahidi wa wazi. Ishara kwamba mifupa ya aina hii haikuingia katika tanuu kwa bahati mbaya bali kwa kukusudia ili jitokeza baada ya kufanya uchunguzi wa maabara kwenye baadhi ya lombwe kutoka kwenye matanuu haya na kugundua kuwa zilikuwa na kiasi kikubwa cha kalisi (Ca) ambayo ni madini muhimu katika mifupa (Kielelezo 6.2). Utafiti wa aina hii umefanyika pia sehemu mbalimbali za Afrika katika miti ya mkaa na imegundulika kuwa kuna miti ambayo uchaguzi wake ulitokana hasa na madini yaliyokuwepo katika miti hiyo kuliko sifa zingine, kama vile ukali wa moto (Herbert 1993). Jean Brown aliyefanya utafiti wake nchini Kenya anatujuvya kuwa kati ya dawa muhimu walizotumia mafundi wa Kimbeere, waishio katikati ya Kenya, ilikuwa ni unga uliosagwa kutokana na makombe ya konokono. Unga huo ulichanganywa na mdapu kila walipokuwa wakiyeyusha chuma. Kadiri ya mafundichuma hao, matumizi ya makombe ya konokono ni ya tangu vizazi vingi vya nyuma (Brown 1993: 55-6). Ingawa Wambeere wenyewe waliuita unga huo kuwa ni dawa, sayansi ya Kimagharibi inaelezea kuwa umuhimu wa makombe hayo upo katika kalisi yake, ambayo ni kichochezi maarufu katika ufundichuma. Hivyo ni kusema kuwa uchaguzi na matumizi ya dawa hizi havikuwa ni kwa kubahatisha tu, bali ni kwa makusudi na kwa faida za kiufundi zinazoweza kuelezewa kisayansi na kiteknolojia. Tofauti na elimu ya Kimagharibi, elimu ya jadi haikuwa inatolewa kwa kila mtu ilimradi anao uwezo wa kuinunua. Elimu ya jadi ilikuwa inaongozwa na desturi tofauti, desturi zilizojengwa kutokana na hoja na haja za mila na utamaduni wa jamii hizo mbalimbaIi za Kiafrika, mojawapo ikiwa ni kufuata urithi na hata huko ilitegemea matakwa ya profesa (yule mwenye ujuzi). Fauka ya hayo, ujuzi huo ulitokana na majaribio ya muda mrefu, na kwa kusema kweli yasiyo na mwisho. Kama vile Schmidt alivyobaini wakati anafanya majaribio ya ufundichuma wa asili miongoni mwa Wahaya miaka ya 1970-1980, wazee walikuwa wakiendelea kujaribu mbinu mbalimbali hadi walipofanikisha (Schmidt 1997). Ndivyo ilivyokuwa kwa wahenga wao na wahenga wa jamii zingine Afrika. Hata upatikanaji wa mitindo mingi ya utengenezaji chuma katika bara hili ni matokeo ya tabia za mafundi wake ya kupenda kufanya majaribio mengi na ya mara kwa mara. Wazo kuu katika sura hii ni kukanusha fikara kuwa dawa, mazindiko, na miiko vilivyokuwa vinatawala ufundichuma asilia ni ushirikina mtupu. Katika sura hii nimejaribu, kwa mifano mbalimbali, kuonyesha kuwa mambo haya ya kiimani yalikuwa na mchango mkubwa katika ufundichuma. Kwa upande wa mafundi wenyewe hilo walilielewa na ndiyo maana walilizingatia vilivyo. Tatizo lipo kwetu sisi, na hasa wale tunaoongozwa na sayansi ya Kimagharibi. Kuanzia kwa Wamisionari hadi hii leo mitazamo tofauti imejitokeza juu ya maana na faida ya imani zilizohusika na ufundichuma. Mitazamo kama hii ni ushahidi tu wa ujinga tulio nao. Kama nilivyowahi kusema mahali pengine (Mapunda, machapishoni), tunapima mapungufu ya utamaduni wa jadi wa Mwafrika kwa kutumia vipimo vya Kimagharibi ambavyo siyo tu vinatokana na utamaduni mwingine, bali pia vipimo hivyo ni vya kisasa. Kimsingi ni kwamba, inabidi mtu kufahamu taratibu na tabia zilizokuwa zinaongoza mfumo wa elimu ya jadi, ambayo ilikuwa siyo rasmi, ili kuelewa ubora na upungufu uliokuwa katika maarifa ya jadi. Ukitumia taratibu na tabia za mfumo wa elimu ya kisasa ambao ni wa Kimagharibi kuna hatari ya kupata matokeo potofu yatakayoonyesha kuwa elimu na maarifa ya Mwafrika yalikuwa duni, ya kishenzi, na yaliyokithiri ushirikina. Hatari ya mitazamo ya aina hii ni kudharau na kutupilia mbali hata yale ambayo yangeweza kutusaidia katika maisha ya leo na ya baadaye. Ni ukweli usiopingika kwamba ufundichuma ni moja kati ya fani muhimu alizopata kuzigundua binadamu. Ukilinganisha na fani zingine kama vile ufinyanzi, ususi, ujenzi na ufumaji, utagundua kuwa hakuna fani iliyopata umaarufu kuzidi ufundichuma. Sababu zilizofanya ufundichuma kupata umaarufu zimeelezwa kinaganaga katika Sura ya Kwanza. Kwa kifupi ni mapinduzi ya zana na silaha-kutoka katika zana na silaha za mawe ambazo zilikuwa na unyumbufu finyu wa kiufundi na kuzalisha chuma kilichoweza kuwekwa katika sura na maumbile lukuki. Lakini tunapoutazama ufundichuma kwa jicho la kianthropolojia, ambalo ndilo linalotawala kitabu hiki, tunaona kuwa umuhimu wa ufundi huu haukomi katika zana na silaha tu. Hii ni kwa sababu kufuatia ugunduzi wake hapa Afrika Mashariki milenia mbili na nusu zilizopita, chuma kiliingia katika mfumo mzima wa maisha ya jamii husika, kikafika pahala ambapo ilikuwa vigumu kukitenganisha na memba nyingine katika seti ya utamaduni wa watumiaji. Kwa msingi huo itakuwa ni makosa kuridhika na maelezo yaliyotolewa katika sura zilizotangulia peke yake, ambayo kiundani yameuangalia ufundichuma katika upekee wake. Katika sura hii napenda tuangalie ufundichuma kama sehemu ya utamaduni wa mafundi na watumiaji wa chuma. Kwa maana hiyo, tuangalie mchango wa chuma katika nyanja za siasa, uchumi, na uhusiano wa kijamii. Mapokeo ya jamii nyingi za Afrika Mashariki yanayowaelezea mafundichuma kuwa ama ni waanzilishi wa jamii hizo ama walitokea kuwa maarufu kwa namna fulani katika historia ya jamii hizo. Akielezea kuhusu historia ya mapokeo aliyoipata kwa Wafipa kwa mfano, Willis (1968, 1981) anasema kuwa mwanzilishi (mzazi) wa jamii hiyo, ambaye wenyewe humwita Ntaatakwa (ikiwa na maana 'Asiyetajika'), aliyefika Ufipa kati ya karne za kumi na saba na kumi na nane akitokea Kusini-Magharibi, alikuwa fundichuma. Hii inaelezea kwa nini uongozi wa kisiasa Ufipani ulikuwa unaenda katika koo za wazalishaji chuma kwani wao ndio waliokuwa na damu ya urithi kutoka kwa Ntaatakwa. Mfano mwingine tunaupata kutoka katika kitabu cha Habari za Wakilindi (Abdallah 1962) kinachotoa masimulizi ya kipindi cha uvamizi wa Wakilindi chini ya kiongozi wao Mbega katika ardhi ya Wasambara mnamo karne ya kumi na nane. Kulingana na masimulizi hayo, kiongozi waliyemkuta Wakilindi, ambaye aliitwa Turi, alikuwa ni fundichuma mahiri. Abdallah anaelezea kwa mfano jinsi Turi alivyojigamba mbele ya watu wake juu ya uwezo wake wa ufundichuma akionyesha jinsi alivyowahi kuwaangamiza Wapare kwa mkuki wake na kuhusu umahiri wake katika kutengeneza mishale, mapanga, mashoka, visu, mikuki na mapambo ya mikononi. Kwa kuthamini mchango wao katika jamii, masilungu wa Ubena hawakutakiwa kulipa kodi ya kichwa, kulima mashamba ya mutwa (mtemi), wala kwenda vitani. Wao mchango wao ulikuwa ni kutengeneza majembe na silaha (Nyagava 1999:83). Hii ni baadhi tu ya mifano iliyorekodiwa inayoeleza jinsi mafundichuma walivyotokea kuwa maarufu na kukubalika na jamii husika na hatimaye kupewa uwezo wa kutawala. Kiujumla, jamii nyingi, hasa zile za wakulima, zili wathamini sana mafundichuma. Mara nyingi watu hawa waliweza kupewa madaraka ya kuwa washauri wa viongozi wa siasa kama vile watemi, na hata wao wenyewe kupewa utemi (de Maret 1985; Childs 1988; Childs na Killick 1993; Schmidt 1997). Hii ni kusema kuwa ufundichuma ulikuwa unahusishwa na tabaka la watawala, na aghalabu mtemi alichukulika kuwa ndiye fundi mkuu wa mafundi wote. Ingawa jambo hili lilikuwa ni sitiari zaidi kuliko vitendo, bado lina uzito wake kwani ama ilikuwa ni lazima kumpata mtemi kutoka katika ukoo wa wazalishaji chuma, kama vile ilivyokuwa katika jamii ya Wafipa (Bamdon 1992), au ililazimu afanywe kuwa fundichuma wakati wakusimikwa, kama ilivyokuwa kwa jamii ya Wahaya ambako mtemi mtarajiwa alitakiwa kuigiza ufuaji chuma kwa kugonga nyundo ya ufundichuma (O'Neill et al. 1988). Isitoshe, regalia za kitemi zilikuwa ni pamoja na zana za kuzalishia chuma (Schmidt 1978). Ugunduzi wa chuma ulileta mapinduzi makubwa katika ulinzi na uvamizi. Ingawa historia ya kugombea na kulinda mipaka inaweza ikawa na umri sawa kabisa na ule wa binadamu mwenyewe katika dunia-kwani hata hayawani kama vile sokwe, nyani, simba, na wengineo wanayo hulka hiyo ni ukweli kuwa ujio wa chuma katika utamaduni wa mwanadamu ulichangia sana katika kulikuza jambo hili. Mchango huo upo hasa katika utengenezaji wa silaha, iwe za ulinzi ama za uvamizi. Ni ukweli bayana kuwa mishale na mikuki iliyotengenezwa kwa chuma ilikuwa na ubora maradufu ya ile iliyotengenezwa kwa mawe au miti. Inatia moyo kuona kuwa baadhi ya mafundichuma walifikia hatua siyo tu ya kuzikarabati silaha za kigeni kama vile bunduki, bali hata kuzitengeneza za kwao kwa kuigiza hizo za kigeni. Mwanahistoria John Iliffe (1979) anataarifu kuwa mafundi wa Kinyamwezi walipata mafanikio makubwa katika jambo hili. Haiyumkiniki kuwa utundu wa aina hii ulipatikana baada ya Mtemi Mirambo kuwekewa vikwazo vya silaha na Sultani wa Unguja baada ya vita vilivyowasambaratisha Waarabu, na vikanusurisha maisha ya Henry Stanley-mpelelezi wa Kiingereza aliyetumwa Afrika Mashariki kumtafuta David Livingstone-pale Tabora mwaka 1871. Kama utundu huo usingalipigwa vita na wakoloni, huenda leo hii kungalikuwa na ugunduzi mkubwa zaidi. Kwa bahati mbaya silaha hizi hazikutumika kwa nia njema tu, kama vile kuwindia wanyama kwa ajili ya chakula ama kujilinda dhidi ya wanyama wakali kama vile simba na chui na wanyama waharibifu mathalani nyani, tembo na viboko. Wahenga wetu walizitumia silaha hizi pia kwa kuvamia maeneo ya wengine ili kujiongezea ukubwa wa himaya zao. Historia ya jamii zetu nyingi zilizopata kuandikwa na wageni waliozitembelea kabla ya karne ya ishirini, zinayo masimulizi mengi juu ya vita vya uvamizi kwa lengo la uporaji wa mali na hata binadamu. Kwa mfano, pamoja na sifa lukuki za kishujaa ambazo Mtemi Mirambo wa Wanyamwezi amepewa, hasa kwa uwezo wake wa kuzuia misafara ya kibiashara na dhuluma za Waarabu katika himaya yake iliyoenea tangu Tabora hadi Ziwa Tanganyika, ni dhahiri kuwa kiu yake isiyoshindika ya kupanua himaya yake ilikatisha maisha ya watu wengi wasio na hatia na ikawasindikiza mateka wake wengi utumwani (Kabeya 1976). Na huu ni ukweli kwa watemi wengine wengi. Lakini ukiachia mbali ubaya wa silaha hizi (pale ambapo zilitumika kwa mauaji), kuna mazuri yake. Upanuzi wa himaya kijiografia na hasa katika idadi ya watu kuliwaongezea uhakika wa usalama dhidi ya maadaui, iwe binadamu wenzao au wanyama na maafa yaliyotokana na nguvu za asili kwani umoja ni nguvu na utengano ni udhaifu. Ilipotokea kuwa mashamba ya ulezi yamevamiwa na nzige,jitihada za kuwawinga wadudu hao zilizaa matunda haraka zaidi pale ambapo kundi kubwa la watu lilihusika badala ya familia moja iliyojitenga mbali na wengi. Na ilipotokea nzige hao wakasababisha njaa, ilikuwa inaleta tumaini katika himaya ya watu wengi ambao waliweza kugawana kile kidogo kilichopo ama wakanadi rasilimali zinginezo kuliko kwa mtu mmoja kupambana na hali hiyo. Umuhimu wa umoja unajidhihirisha pia katika vita vya kupinga kutawaliwa na Wazungu vilivyoenea Afrika Mashariki mwishoni mwa karne ya kumi na tisa na mwanzoni mwa karne ya ishirini. Kwa mfano, kutokana na umoja wa aina hii, Wahehe, chini ya kiongozi wao Mkwawa, waliweza kuwadhibiti, japo kwa muda, Wajerumani katika miaka ya 1890. Ni umoja wa aina hii pia uliowasaidia wapiganaji wa Vita vya Majimaji vilivyoshirikisha zaidi ya makabila kumi Kusini na Kusini-Mashariki mwa Tanzania waliopinga utawala wa Wajerumani; hali kadhalika wapiganaji wa Mau Mau nchini Kenya, na mifano mingine mingi. Lakini, zaidi ya hayo yote, wapiganaji hao walitumia silaha za chuma, iwe ni mishale, mikuki, sime, au hata magobole. Nafasi ya Ufundichuma Kiuchumi Uzalishaji wa chuma ulichangia sana katika maendeleo ya kiuchumi, biashara na uzalishaji mali kwa ujumla. Kulingana na taarifa tulizoachiwa na wageni wa Kizungu, kufikia karne ya kumi na tisa jamii nyingi zilikuwa tayari ni mahodari katika kilimo. Dkt. David Livingstone (1874) na J.Thomson (1881), kwa mfano, katika kumbukumbu zao wanaelezea jinsi walivyostaajabishwa na umahiri wa kilimo cha Wafipa. Umahiri huo ulitokana na jembe lao lililoitwa ise. Hii ilikuwa ni zana iliyoheshimika kuliko zana zote Ufipani. Hii ndiyo maana ilikuwa rahisi kwa wakoloni kuuza zana zingine za chuma za kutoka nje kama vile visu, mapanga, na mashoka, lakini siyo majembe. Hali hii iliwalazimu wafanyabiashara, kwa ushirikiano na serikali, kupeleka ise Birmingham, huko Uingereza, mji ambao ulijijengea umaarufu wake kutokana na utengenezaji chuma, na huko yakatengenezwa majembe yafananayo na ise, ambayo ndiyo yaliyokuwa yakiuzwa kwa Wafipa na majirani zao. Huu ni ushahidi bayana wa jinsi baadhi ya jamii za Afrika Mashariki zilivyokuwa zikithamini kilimo. Kabla ya kusambaa kwa mazao yategemewayo leo hii kwa chakula kama vile mahindi na mihogo kutoka Amerika ya Kusini, mpunga na baadhi ya migomba kutoka Asia, wenyeji walikuwa wanategemea sana ulezi na mtama. Kwa vile jamii nyingi zilikuwa zinategemea sana chuma na mazao yake, hasa zana kama vile majembe, mashoka, mapanga na silaha kama mikuki, mishale, na sime, masilungu mara nyingi waliibukia kuwa matajiri katika jamii mbalimbali hasa za wakulima. Hii ilitokana na tabia ya kujilimbikizia mazao kama vile mifugo na nafaka ambavyo walikuwa wanavipata kwa kubadilishana na chuma na mazao yake. Hali hii iliwafanya mara nyingi waonekane kuwa ndio wenye nacho, na hivyo kuwa na hadhi katika jamii, labda walizidiwa na machifu wao tu. Kwa mfano mafundichuma wa Kiyao (waishio katika maungano ya nchi za Tanzania, Msumbiji na Malawi) waliojulikana kama Wachisi, walikuwa wanapewa heshima iliyokaribia kuabudiwa. Akisimulia umaarufu wa Wachisi, Padre Yohana Abdallah anasema. Wapo Wayao wa ukoo wa Wachisi; hao ndio waliokuwa wa kwanza katika shughuli za uhunzi. Walifua majembe, mashoka, visu, mishale ('imaje'), nyembe za kunyolea ('meta sya kumyolela') n.k .... lkiwa katika kijiji kuna Mchisi, basi, kijiji hicho kilikuwa na sifa. '" vijiji vingine huenda huko. Mwenye nyumba walipofikia wageni hujivuna na kutamba! 'Kwetu wamefika Wachisi' huku akitabasamu .... Basi Wachisi waliheshimiwa na kuogopwa sana. Hakuna mtu aliyethubutu kuwakosea hata kidogo. Ndiyo maana mtu akiazima kisu, sisi Wayao tunamjibu hivi: 'Ala! Kwani wewe umemkosea mfua chuma?' Maana yake, haifai mtu kumkosea mfua chuma Mchisi. Yatakiwa kumheshimu ili afurahi na kukufulia visu na vitu vingine (Abdallah 1991:31-2). Chuma na mazao yake vilikuwa pia ni bidhaa muhimu sana katika biashara iwe ya ndani au ya nje, yaani ya masafa marefu. Katika kitabu kiitwacho Periplus of the Erythrean Sea, kilichoandikwa karne ya kwanza BK na Myunani mtembezi (ambaye jina lake halijulikani), tunaambiwa juu ya biashara ya chuma kutoka na kuingia pwani ya Afrika Mashariki. Upatikanaji wa masalia ya chuma kama vile lombwe na nyelo yenye umri wamilenia mbili na zaidi katika pwani ya Tanzania kama vile Mkiu (Schmidt et al. 1992; Chami 1994), ni ushahidi unaokazia ukweli juu ya maelezo yaliyotolewa na huyo mwandishi wa Kiyunani. Biashara ya masafa marefu haikushamiri pwani peke yake bali hata bara ambako imeendelea hadi karne za karibuni. Masimulizi ya wazee yanatuambia kuwa Watumbuka wa vilima ya Chimaliro, nchini Malawi, walikuwa maarufu kwa uzalishaji na uuzaji wa chuma kwa majirani hasa kabla ya kuvurugwa na uvamizi wa Wangoni katikati ya karne ya kumi na tisa. Watumbuka walipeleka chuma chao Magharibi hadi bonde la Luangwa ambako walikibadilisha na pamba pamoja na sumu za mishale; pia walikipeleka Kusini hadi Kasungu ambako walikibadilisha na chumvi (Ki1lick 1990). Mafundichuma wa Kiyao (Wachisi) pia walijitajirisha sana na ufundi wao. Wachisi hawakuwa na makao maalumu, bali walikuwa wanatembea kutoka mahali pamoja hadi pengine wakipita kutengeneza chuma na kukiuza kwa Wayao wenzao ambao walikuwa ni wakulima hodari. Abdallah anathibitisha kuwa "Wachisi walikuwa matajiri; maana walikwenda huko na huko kuuza[zana zao]" (Abdallah 1991: 31). Inaaminika kuwa kujiingiza kwa Wayao katika biashara za masafa marefu, hasa zile zilizosimamiwa na Waarabu wa pwani (za watumwa na vipusa) katika karne ya kumi na tisa kulitokana na uzoefu wa safari na biashara waliojijengea Wachisi kwa muda mrefu kabla yake (Alpers 1967; Abdallah 1991). Katika kipindi hichohicho tunaona kuwa wafanyabiashara wa Kinyamwezi, waliojulikana kama Wandewa, walikuwa wakisafirisha majembe kutoka kwao na kuyapeleka Mashariki kwa Wagogo ambako walibadilisha na ng'ombe na mbuzi. Warangi pia walikuwa mafundi mahiri ambao walikuwa wanashibisha soko la Wagogo wa Kaskazini, Wambulu, na Wasandawe. Kuna baadhi ya jamii ambazo ziliamua kubobea katika ufundi huu na kuutegemea ufundi huo pekee kwa kujikimu. Jamii kama vile Warongo, walioishi Kusini mwa Ziwa Viktoria, ni mfano bora wa wabobezi hao. Wao waliamua kuishi misituni, wakihamahama kutoka mahali pamoja hadi pengine kufuata malighafi hasa miti ya mkaa na mbale. Zana zilizotengenezwa ziliuzwa kwa majirani zao, Wasukuma na Wasumbwa, kwa kubadilishana na mifugo na nafaka. Isaria Kimambo (1996:82), akizungumza juu ya Kaskazini-Mashariki mwa Tanzania anasema kuwa chuma kilihitajika na jamii zote huko iwe za milimani ama maeneo ya uwanda kwa ajili ya kutengeneza majembe, mashoka, mapanga, visu, mikuki na mishale. Kimambo anabaini kuwa siyo maeneo yote yalibahatika kuwa na mbale za chuma, ni katika milima ya Upare tu. Hali hiyo iliwafanya masilungu wa Kipare waliojulikana kama Wafinanga kujikita katika uzalishaji wa vitali vya chuma kisha kuviuza vikiwa katika hali ya miche kwa wahunzi wa Upareni (Washana) na wale wa jamii zilizowazunguka kama vile Wachaga, Wazigua na Wamasai. Biashara hii iliyowaletea utajiri na umaarufu wa pekee masilungu wa Kipare ilishamiri sana katika karne ya kumi na nane na kumi na tisa. Miongoni mwa Wanyabwisha waishio Kaskazini-Mashariki mwa Jamhuri ya Kidemokrasi ya Kongo, walizuka makabaila walioitwa Mwami ambao walimiliki maeneo yaliyokuwa na mbale. Kulizuka pia kundi la wachimbaji wa mbale, ambao walikuwa wananunua maeneo ya kuchimba mbale kutoka kwa mwami kwa kutoa mbuzi hatimaye wao walichimba mbale na kuwalangua masilungu (Buleli 1993). Haiyumkiniki kuwa biashara hii ilisababisha mazao ya ufundichuma yauzwe kwa bei kubwa kuliko kawaida. Nafasi ya Ufundichuma Kijamii Vifaa mbalimbali vya chuma, na hasa majembe, vilikuwa vinatumiwa na jamii nyingi za wakulima kama mahari. Kitu cha muhimu zaidi hapa siyo zile tendo la kutoa majembe au mashoka kama mahari bali ni kwa namna gani zana hizo za mahari zilivyotakiwa zipatikane. Mara nyingi ilimlazimu mtoa mahari kushiriki mwenyewe binafsi katika kazi za kuzalisha chuma, na hatimaye zana hizo. Katika utaratibu huu, vifaa hivyo vilitumika kuthibitisha kuwa mwanaume alikuwa amepevuka kimwili na kiakili kiasi cha kuweza kuyabeba majukumu ya kuikimu familia. Mzazi yeyote aliyekuwa makini hakuwa tayari kumwoza binti yake kwa mtu ambaye hakutoa ushahidi wa uwezo wake wa kubeba majukumu ya kifamilia. Desturi ya kuwapa mtihani vijana wa kiume wafikiapo umri wa kuoa ilikuwa ni ya kawaida sana katika jamii za Kiafrika. Kwa Wamasai, ambao ni wafugaji wa kuhamahama, kijana wao alilazimika kuua simba kisha kuutumia mkia wake kama ushahidi wakazi aliyoifanya, na hivyo kutambulika kuwa anao ujasiri unaomstahilisha kuoa Jamii nyingi za wakulima zilimhitaji kijana kuchangia nguvukazi yake kwa kulima mashamba kwa wakwe watarajiwa ili waone uwezo wake wa kilimo. Mathalani, kwa Wabemba, waishio nchini Zambia, mume mtarajiwa alitakiwa kutoa nguo za magome kisha kulima shamba jipya la mtama (Richards 1940). Wakimbu, Mashariki mwa Ziwa Tanganyika, walitakiwa kufanya kazi kwa wakwe kwa kipindi kisichopungua miaka mitatu. Wafipa walikuwa wanamtaka mume mtarajiwa apeleke zana za kilimo, hususan majembe kwa wakwe zake. Ilimpasa kijana huyo kuchangia nguvukazi yake moja kwa moja katika kuzalisha zana hizo; asinunue ama kupewa bure. Sharti hili lilimtaka kijana ajitume kuwa msaidizi wa silungu ambaye mwisho wa kazi angepewa kitali ama majembe, kulingana na uzito wa kazi aliyoifanya na tija ya kazi hiyo. Kwa Wafipa, kiwango cha chini cha majembe ya mahari kilikuwa ni majembe mawili, moja kwa ajili ya 'kiuno', yaani mama, na jingine kwa ajili ya 'kichwa' , yaani baba. Pamoja na kwamba majembe yalikuwa ndiyo msingi, familia ya kijana wa kiume ilitakiwa pia kutoa vitu vingine, hususan mifugo kama vile mbuzi na ng' ombe. Walugbara nchini Uganda, walikuwa wanatoa mbale kama mahari. Kwa vile mbale hupatikana nje ya eneo lao, vijana walipokaribia kuoa walijiunga katika makundimakundi na kusafiri kwenda ama Kaskazini, maeneo ya Wakakwa ama Kusini maeneo ya Wandu kutafuta mbale za mahari kwa kubadilishana na ama mifugo, hasa mbuzi na kondoo, au kwa kufanya kazi, hususan ya kuchimba mbale za ziada kwa ajili ya wenye ardhi, halafu wao wakapewa ushuru wa mbale (Middleton 1965). Kusudi kubwa la kusisitiza kuhusu mahari iliyozalishwa na mume mtarajiwa katika jamii nyingi za Kiafrika ilikuwa ni kwa ajili ya wazazi wa binti kutaka uhakika kuwa binti yao anaolewa na mtu mchapakazi, atakayeweza kumtunza binti yao. Kwa maneno mengine, hawakupenda binti yao aolewe na mtu mvivu, akaishia katika njaa, ufukara, na adha nyinginezo zinazoambatana na uvivu. Kwa Watumbuka, licha ya mahari, kulikuwa pia na utaratibu wa kulipa fidia endapo mke atakufa angali kijana. Katika utaratibu huu, ambao ulijulikana kama mtupa, mume alitakiwa kutoa majembe kati ya 6 hadi 10, kutegemeana na mazingira ya kifo cha mke huyo (Killick 1990). Ingawa taratibu hizi zilibadilika baada ya kuingia matumizi ya fedha za Kizungu mwishoni mwa karne ya kumi na tisa, mabadiliko hayo hayakuwa mepesi. Kwani katika baadhi ya jamii, ingawa ufundichuma kwa ajili ya utengenezaji wa vifaa vingine ulikoma mapema, utengenezaji wa majembe ya mahari uliendelea kwa miongo kadhaa kwa vile haikuwa rahisi watu kukubali kupokea vifaa vya kununua dukani. Mfano mzuri ni kwa Wafipa ambao waliendelea na ufundichuma katika maficho kwa takriban miaka kumi na tano, kuanzia mwanzoni mwa miaka ya 1920 wakati serikali ilipokataza uzalishaji chuma kwa madai kuwa ulikuwa unaharibu mazingira. Ufundichuma pia ulichangia katika kuwafanya watu wawe na makazi ya mkusanyiko. Hii ilitokea hasa katika jamii zile ambazo zilikuwa zinatumia ufundi uliokuwa unahitaji malighafi nyingi kwa kila uyeyushaji. Matanuu makubwa kama yale yaliyotumika katika Ufundi wa Vichuguuni yalihitaji, kwa wastan., kilo l000-1500 za udongo wa kichuguu wa kujengea; lita 1000 za maji; kilo 1000-1500 za mkaa kwa myeyuko mmoja ambao uIidumu kwa siku 2-4; na kilo 200-300 za mbale za ngegu, ama pungufu ya hizo kama ni malamba ama mtapo. TIikuwa ni vigumu kwa mtu mmoja ama kikundi kidogo cha watu kukusanya mahitaji haya yote. Hivyo iliwalazimu watu kukaa katika mkusanyiko ili waweze kushiriki kiurahisi kazi za uzalishaj, chuma msimu wa kazi hiyo ulipowadia, yaani kiangazi. Makazi ya pamoja yalisaidia, licha ya utengenezaji chuma, ulinzi dhidi ya uvamizi iwe wa watawala waliotaka kupanua himaya zao ama wa wafanyabiashara waliokuwa wanatafuta mateka ili wawauze utumwani. Kadhalika umoja ulisaidia kuwakabili wanyamapori kama vile nyani, nguruwe, tembo, simba, na wengineo waliokuwa waharibifu kwa mazao ya shambani na mifugo. Kwa kujikinga dhidi ya wanyama kama vile nguruwe, tembo na viboko, wakulima ama walichimba mitaro ya kina cha mita moja hadi mbili na upana wa mita moja hadi moja na nusu au walijenga uzio wa miti kuzunguka mashamba yao. Kwa ulinzi dhidi ya majeshi ya maadui licha ya mitaro na ngome, mahandaki pia yalichimbwa. Ilikuwa rahisi kwa kundi kubwa kuzifanya kazi za kujikinga na kupambana na maadui hawa kuliko kwa mtu mmojammoja ama watu wachache. Fauka ya hayo, makazi ya mkusanyiko yaliwasaidia wakulima kwa kazi za pamoja, hasa za kilimo cha harambee. Wakulima wengi, hasa wa ulezi, walikuwa na kawaida ya kulima kwa ushirikiano kwa vile kazi za kuandaa mashamba mapya, kuyakatua, na hatimaye kuvuna, zilihitaji ushirikiano. Kutokana na matumizi makubwa ya dawa za kinga katika utengenezaji chuma, masilungu wengi walitokea kuwa waganga wa tiba za watu pia. Iliaminika kuwa chuma hakikuweza kutengenezwa bila ya kuwa na dawa za kuwazuia pepo wabaya, kuwadhibiti wachawi, na kuwaridhisha mizimu. Sifa hizi zote zilikuwa zinahitajika pia katika maisha ya kila siku ya jamii. Mafanikio ya silungu katika uzalishaji chuma yalichukuliwa kuwa ndiyo mafanikio ya dawa zake. Kutokana na hilo, masilungu walitokea kuaminiwa sana katika utabibu wa binadamu. Kwa vile ufundichuma, kama tulivyoona katika Sura ya Sita, ulikuwa unafananishwa na upatikanaji wa mtoto, basi dawa zao zilikuwa maarufu sana katika tiba zilizoendana na matatizo ya uzazi kama vile ugumba, kutoka damu kusiko kwa kawaida kwa wanawake, na maumivu ya tumbo kiujumla. Kutokana na imani hiyo, waganga wa kienyeji hadi leo hii wanaendelea kutumia masalia ya ufundichuma, na hasa lombwe, kwa ajili ya kutibu maradhi yanayoendana na uzazi au tumbo. Lombwe husagwa halafu unga wake huchanganywa na dawa zingine, iwe za mizizi, majani, ama magome. Inaaminika kuwa ikikosekana lombwe, basi dawa hizo peke yake hazina nguvu ya kutosha kutibu. Katika baadhi ya jamii ambako matanuu ya kutengenezea chuma yangaliko yamesimama, waganga wa kienyeji huyatumia matanuu hayo kama viwanja vya kufanyia matambiko na matibabu yao, hasa yale yahusuyo uzazi (Mapunda 1995). Matanuu haya hutumika siyo tu kwa vile yalihusishwa na dawa imara za kutengeneza chuma bali pia kwa sababu waganga hao huamini kuwa nguvu ya dawa zilizowekwa na masilungu zama hizo hazina kikomo; huweza kuendelea kutumika kwa vizazi vingi baadaye. Aidha wahunzi pia huonekana aghalabu wakitumia nyelo za zamani siyo kwa sababu hawawezi kutengeneza za kwao, bali kwa sababu wanaamini kuwa zile za zamani zilipewa dawa bora za kuponya na kukinga na hivyo kuwahakikishia mafanikio. Kwa hali hii tunaona kuwa mazoea ya kutumia lombwe kwa ajili ya kujengea matanuu, mazoea ambayo yalikuwepo katika jamii nyingi kama vile Wahaya na Warongo, huenda hayakuwa kwa sababu ya kutafuta uimara tu, bali pia kwa mafundi husika kutaka kujihakikishia baraka za dawa zilizotumika zama hizo. Katika enzi za matumizi ya mawe ya kusaga, lombe zilitumika katika kugongea mawe hayo ili kuyanoa. Matumizi ya lombwe yalikuwa na sababu ya nyongeza licha ya ile ya kunoa ambayo ingeweza kufanywa vema zaidi na mawe ya asili kama vile kwatzi. Sababu yenyewe hasa ilikuwa ni kujihakikishia faida zile zinazotokana na masalia ya zamani kama ilivyoelezwa hapo juu. Kadhalika, hutokea watu wakahifadhi masalia ya ufundichuma majumbani mwao hususan vitali na lombwe. Vitu hivyo huhifadhiwa kwa lengo siyo tu la kutunza kumbukumbu ya ufundi wa zamani bali pia kwa imani kwamba masalia hayo yatawasaidia katika kinga ama katika kuwaletea bahati njema ('ngekewa') ya mafanikio. Katika kijiji cha Kala kilichopo kandokando ya Ziwa Tanganyika, niliwahi kuiona nyumba ambayo imejengwa, kwa makusudi kabisa, juu ya sehemu iliyowahi kutumika kwa kutengenezea chuma. Maelezo yaliyotolewa na mwenye nyumba hiyo ni kwamba mahali hapo pana mhakikishia ulinzi wa mizimu. Katika Sura ya Sita tumeangalia kwa kirefu kuhusu miiko: maana na faida zake. Mkazo katika sura ile ulikuwa katika kuangalia matumizi ya miiko katika ufundichuma. Lakini ningependa niseme pia kuwa miiko hiyo ina matumizi mengine kijamii. Miiko iliyokuwa inatumika katika ufundichuma ilijenga misingi mizuri sana ya maadili katika jamii husika. Mwiko wa kutofanya mapenzi katika kipindi cha uzalishaji chuma, kwa mfano, ulisaidia kujenga imani na kuleta utulivu wa mawazo kwa masilungu na wake zao. Tumeishaona kuwa kazi ya kutengeneza chuma ilikuwa inachukua miezi mitatu au zaidi. Katika baadhi ya jamii mwiko wa kutojamiiana ulichukua kipindi hicho chote, wakati kwa wengine ulihusu wakati ule tu ambao tanuu lilikuwa linafanya kazi. Lakini iwavyo vyote, muda ule ambapo mafundichuma walikuwa mbali na wake zao ulikuwa mrefu kiasi cha kuweza kusababisha wivu wa mapenzi na hisia mbaya kwa watu wanaopendana. Kama mambo haya yangeachiwa yangeweza kuathiri ufanisi wa kazi. Kwa kuepukana na hayo, jamii zilibuni mwiko huu ambao uliweza kuwafanya mafundi na wake zao wawe na utulivu wa mawazo kipindi hicho cha utengano. Ilielezwa kuwa endapo yeyote kati yao angekiuka masharti basi kosa hilo lingefahamika kwa vile mizimu ingedhihirisha uovu huo kwa kutoa ishara katika ufundichuma-kama vile tanuu kupasuka, kitali kutotengenezeka, ama maafa mengine kwa wahusika. Isitoshe, kwa vile mafundi hawa walifanya kazi ya jamii, adhabu kwa mhalifu ilitolewa pia na jamii, Wahalifu wa aina hii walipewa adhabu sawa na ile waliyopewa watu ambao walikamatwa ugoni, ambayo ilianzia fidia ya mali hadi kifo. Muhtasari. Tofauti na teknolojia zingine zilizotumika katika Zama za Chuma, kama vile ufinyanzi, ususi, na utengenezaji nguo, ufundichuma ulipata hadhi ya pekee Afrika na ulimwenguni kiujumla. Athari zake zilipenyeza nyanja zote za maisha, iwe uchumi, siasa, au imani za dini. Lakini hadi hivi karibuni watafiti wengi walikuwa wanauangalia ufundichuma wa Afrika katika upekee, bila kuweka mkazo katika utamaduni wa Mwafrika. Kilichowafanya wawe na mtazamo huo finyu bila shaka ni historiografia ya kimapokeo ya muda mrefu inayouchukulia utamaduni wa Mwafrika kuwa ni duni na haujatoa mchango wowote ulimwenguni. Matokeo ya mtazamo huu, ambao uliuangalia ufundichuma nje ya muktadha wake wa kiutamaduni, ni kwamba upeo wetu wa kuielewa teknolojia ya chuma, siyo barani tu bali hata ulimwenguni kote, ulisinyaishwa. Mambo mengi yasiyofahamika kwa watafiti, ambao kwa muda mrefu walikuwa Wazungu, yalitumbukizwa katika pipa la takataka lijulikanalo kama "ushenzi na ushirikina". Sura hii imejaribu kutoa mifano kadhaa ya kubaini ni kwa namna gani ufundichuma uliingiliana na nyanja nyingine mbalimbali za maisha ya watu hapa Afrika Mashariki, Na ni mwingiliano huu ndio unaohalalisha uzito na thamani iliyousheheni ufundichuma hapa Afrika. Ni matumaini yangu kuwa zaidi na zaidi watafiti wataendelea kuuangalia ufundichuma katika mapana yake na kutupilia mbali mtazamo finyu uliodumaza na kutuchelewesha kutambua mchango wa Afrika katika uwanja wa teknolojia. Kuna maeneo mengi katika Afrika Mashariki ambako masalia mbalimbali ya ufundichuma, kama vile migodi ya mbale, matanuu, lombwe na nyelo, vimezagaa na kupamba sura ya nchi. Kwa mtu yeyote anayeyaona masalia haya hasiti kukiri kuwa hadi muda siyo mrefu ufundichuma asilia ulikuwa ni fani muhimu kwa kila jamii. Lakini pamoja na kustaajabia kazi hiyo ya wahenga wetu, huwezi kuondoka sehemu ambako utagundua masalia hayo bila ya kujiuliza ni nini kiliufika ufundi maarufu namna hiyo hadi kutufanya leo hii tuyaone magofu badala ya shughuli hai? Ni azma yangu katika sura hii ya mwisho kuangalia nini kilichousibu ufundichuma hapa Afrika Mashariki hadi ukafutika kabisa katika mfumo wa maisha ya kila siku ya wenyeji wake. Pamoja na kuzichambua na kuzijadili hoja zilizosababisha kifo cha ufundi huu, nitaliangalia pia swali ambalo watu wengi, wapenzi wajadi yao na wale wanaokubali mafanikio ya Mwafrika, wamewahi kuniuliza, "Je, kuna uwezekano wa kuufufua ufundi huu?" Kukoma kwa Ufundichuma na Sababu Zake Tukiachia kando wakazi wa miji ya mwambao ambao waliacha uzalishaji mapema zaidi (kama tutakavyoona hapa chini), wakazi wa maeneo mengine yote hadi katikati ya karne ya kumi na tisa walikuwa wamejikita vilivyo katika ufundichuma. Uchunguzi wakiakiolojia unaonyesha kuwa ufundi huu umedumu Afrika Mashariki kuanzia katikati ya milenia ya kwanza KK. Kwa muda wote huu uzalishaji chuma ulikuwa ndiyo teknolojia-mama iliyokuwa na uwezo wa kumfanya Mwafrika aweze kupambana na mazingira magumu yaliyomkabili. Chuma kilimpa zana kama majembe, mashoka, mundu, sindano, ndoana na chusa zilizomwezesha kujikimu iwe ni kwa kilimo, uvuvi, ama uwindaji, pamoja na kumwezesha kukata miti yakujengea nyumba za kujihifadhi. Baadhi ya zana hizi zilikuwa ni bidhaa za biashara na hivyo zilikuwa ni chanzo kizuri cha kipato kwa wale ambao walikuwa wametangulia kiufundi ama wamebahatika kuwa na malighafi nyingi za kuzalishia chuma katika maeneo yao. Chuma kilimpatia pia silaha zilizomsaidia katika kupambana na maadui, iwe ni wanyama wa porini ama binadamu wenzake waliopenda kupanua himaya zao. Ushindi dhidi ya maadui hawa ulimwezesha kuishi kwa amani na hivyo kuharakisha maendeleo yake. Kufikia katikati ya karne ya ishirini, wote, isipokuwa mafundi wachache sana walikuwa wameacha kuzalisha chuma. Wachache waliobaki walikuwa ni wale walioishi sehemu zisizofikika kiurahisi kutoka mijini. Watu wa aina hii ni kama vile Warongo wa Kusini mwa Ziwa Viktoria ambao wachache wao waliendelea na kazi hiyo hadi miaka ya 1970; Wambeere wa Kenya ya kati na Wapokot wa Kaskazini-Magharibi ya Kenya ambao wameendelea hadi miaka ya 1980. Hata hivyo, katika miaka ya 1940 serikali ya mkoloni iliwaruhusu mafundi wa jadi kama vile Ufipa (Mapunda 1995) na Usukuma (Tanner 1957) kurejea katika kazi yao ya kuzalisha chuma. Hii ilitokana na uhaba mkubwa wa majembe na zana zilizotokana na chuma uliozuka katika kipindi hicho kwa vile viwanda, hasa kile cha Birmingham, Uingereza, viliathiriwa na Vita Vikuu vya Pili vya Dunia. Hali kadhalika, mkazo wa viwanda wakati huo ulikuwa katika kuzalisha silaha na si majembe, na hasa majembe ya kuuzwa Afrika. Licha ya kuathiri viwanda vya uzalishaji, vita hivyo pia vilivuruga mtandao wa njia za usafirishaji wa bidhaa kati ya Ulaya na Afrika. Ruhusa hiyo ya serikali ilipokelewa kwa vionjo mchanganyiko na mafundi hao wa jadi. Kulingana na maelezo ya mmoja kati ya mafundi hao, Mzee Stefano Malimbo, wa Ufipa (Kielelezo 8.1), wengi wao walikataa kwa kuhofu kuwa huo ulikuwa ni mtego wa serikali wa kutaka kuwa kamata mafundi waliokuwa wanaendelea kuzalisha chuma. Ikumbukwe kuwa katika miaka ya 1920-1930 serikali hi yohiyo, huko Ufipa, ilikataza kwa juhudi zote ufundi huo kwa madai kuwa ulikuwa unaharibu misitu. Mafundi waliobainika kuendelea na ufundi huo kwa siri waliadhibiwa kwa kuchapwa viboko, kulipa faini, na hata kufungwa jela. Hivyo kati ya mamia ya mafundi waliokuwepo Ufipani wakati huo, ni wachache sana walioitikia mwito huo wa serikali. Baada ya kuelezwa sababu zilizoilazimu serikali kubatilisha sheria yake ya kukomesha ufundichuma asilia, ni masilungu watatu tu, akiwemo Stefano Malimbo, waliokubali kwa vitendo kufufua tena uzalishaji chuma. Hata hivyo kufikia mwaka 1953, Malimbo na wenzake nao waliacha rasmi kazi hiyo baada ya zana za kutoka Ulaya kuanza tena kupatikana kwa wingi. Mafundi wa sehemu zingine nyingi sana waliacha ufundi huo kati ya mwaka 1900 na 1920. Je, ni nini kilichowasibu? Kuanzia katikati ya karne ya kumi na tisa hadi katikati ya karne ya ishirini kilikuwa ni kipindi cha ujio wa wageni wa Kizungu, wakianzia na wamisionari, wakifuatiwa na wapelelezi, wafanyabiashara, na hatimaye watawala. Kwa kawaida panapotokea maingiliano ya utamaduni zaidi ya mmoja ni nadra sana kupata mageuzi yenye uzito sawa kwa pande zote zinazochangia maingiliano hayo. Mara nyingi utamaduni mmoja utajitokeza kuwa mshindi na kudhalilisha utamaduni uliosalia. Katika historia ya Afrika Mashariki, na kwingineko ulimwenguni ambako kulishuhudia ujio wa Wazungu katika nusu ya pili ya karne ya kumi na tisa, utamaduni wa Wazungu ulijitokeza kushamiri na kuudhoofisha na taratibu kuufisha ule wa wenyeji. Ushindi wa Wazungu ulitokana hasa na uwezo wao bora wa kiteknolojia, hususan katika utengenezaji wa silaha za vita. Kwa kutumia silaha bora, waliweza kuwanyamazisha kirahisi sana wale wote waliopinga kupokea mambo yaliyoletwa na wageni hao. Wala Wazungu hawakusita kuua jamii nzima pale ilipoonekana watu waliowakuta walikuwa "wakaidi" kupokea utamaduni wao. Miongoni mwa mifano inayosikitisha zaidi ni ule wa wenyeji wa Marekani ya Kaskazini ambao waliwindwa na kuuawa bila huruma kama wanyama wa porini. Kwa Afrika Mashariki (na kwingineko ulimwenguni ambako ukoloni ulikita), viongozi wa makundi ya upinzani wa ukoloni walinyongwa mbele ya kadamnasi ya watu kana kwamba wangekuwa wasaliti, kumbe ni watetezi wa mali na heshima zao na za watu wao! Katika kufifisha utamaduni wa wenyeji kipaumbele kilitolewa kwa vipengele vile ambavyo vilichangia kupinga ujio wa utamaduni mpya ama vile vilivyoathiri majengo ya uvamizi. Je, ni yapi yalikuwa majengo ya wageni hawa? Lengo la wa misionari lilikuwa ni kueneza dini ya Mungu mmoja; wapelelezi walifika kwa lengo la kutafuta na kutathmini rasilimali. Taarifa za wapelelezi ziliwasaidia wafanyabiashara kuweza kuchagua bidhaa za kuleta na kuchukua Afrika pamoja na maeneo ya kuwekeza na aina za uwekezaji. Watawala, hatimaye walihitajika ili kulinda maslahi ya wafanyabiashara ambao walikuwa ni raia wao. Mchango wa Wamisionari katika kuua Ufundichuma na Sababu Zao Adui mkubwa wa wamisionari alikuwa ni dini nyingine walizokuwa nazo wenyeji wa Afrika. Wakati wa ujio wa wamisionari wa Ulaya, wenyeji wa Afrika Mashariki walikuwa na dini zinazoweza kugawanyika katika makundi makuu mawili: Uislamu na imani za jadi zilizoheshimu mizimu. Uislamu, ambao kufikia katikati ya karne ya kumi na tisa ulikuwa umeshamiri katika miji yote ya pwani ya Afrika Mashariki na baadhi ya vituo vya biashara ya masafa marefu vya bara kama vile Kondoa, Tabora, na Ujiji, nao ni dini ngeni. Ililetwa hapa Afrika Mashariki na wa misionari wa Kiarabu, katika wimbi kongwe la ukoloni wa Kiarabu, uliodumu kuanzia karne ya nane BK hadi walipopokewa na Wazungu karne mbili zilizopita. Wakati wa ukoloni wa Mwarabu teknolojia ilikuwa bado duni. Mathalani, hali ya barabara, mtandao wa mawasiliano, na uchapishaji vilikuwa bado chini sana kiasi kwamba ueneaji wa Uislamu ulikuwa wa polepole sana. Hivyo athari za Uislamu na vita kati ya Uislamu na dini za asili havikuwa vikali sana; na maeneo ya bara ndio havikudhihirika kabisa. Ufinyu wa mtandao wa Uislamu katika maeneo ya bara uliwafanya wamisionari wasiupatie kipaumbele katika mapambano ya kufuta imani zilizotangulia. Uislamu uiipewa uzito sawa na dini za asili ambazo zilikuwa zinajulikana kama dini za wapagani; kwa maneno mengine, ni dini za watu wasiyokuwa na dini! Kanuni za kiliturjia zilizokuwa zinafuatwa katika dini hizo, ikiwa ni pamoja na kafara na matambiko, viliitwa ushenzi na ushirikina. Mungu huyu aliyeletwa na wamisionari alikuwa ni "Mungu mwenye wivu", asiyependa watu waabudu miungu wengine; alikuwa hapendi kafara, na alikuwa anaabudiwa kanisani na siyo msituni, kwenye mapango, wala chini ya mibuyu. Kwa bahati mbaya, ufundichuma, kama tulivyoona hadi sasa, hususan katika Sura ya Sita, ulikuwa umesheheni imani za uchawi na matambiko, ulizikubali na kuzienzi kafara za wanyama wa kuteketezwa (kuku, mbuzi, kondoo, na ng'ombe) zilizopelekwa kwa mizimu na miungu wa asili walioishi, siyo mbinguni, bali sehemu kama vile mapangoni, milimani, majini, misituni, kwenye jua, nyota, mwezi, na kadhalika. Na mbaya zaidi, wengine walichukulia jua, mwezi ama nyota kuwa ndiyo miungu wenyewe ilhali elimu ya unajimu, ambayo Wazungu walikuwa nayo tayari wakati huo, iliwatambulisha kuwajua, mwezi na nyota siyo miungu bali ni maumbo ya angani kama ilivyo dunia na sayari mbalimbali ambazo zimeumbwa na Mungu. Kwa sababu hiyo ufundichuma ulikumbwa na mashambulizi makali kutoka kwa wamisionari wakidai kwamba ufundi huo ulikuwa umejengwa katika misingi ya ushirikina na ulikuwa ukiupalilia na kuukuza ushirikina huo. Katika maeneo mengi, masilungu hawakuruhusiwa kuji unga na Ukristo mpaka walipoacha kazi ya usilungu. Halikadhalika, kama mtu alikuwa amebatizwa halafu akaonekana anarudia tena usilungu, basi alitengwa na kanisa. Ukweli wa jambo hili umeendelea kuwepo hata katika kipindi cha baadaye ambapo watu wamekuwa wakitengeneza chuma kwa majaribio. Peter Schmidt, akielezea tabia hiyo miongoni mwa wazee waliokubali kushiriki katika majaribia ya kutengeneza chuma Uhayani mwaka 1976 anaandika: Kabla ya kuanza shughuli yoyote iliyohusiana na utengenezaji chuma, nilimsaili kila mmoja kati ya hao masilungu wa zamani. Wote walikataa katakata kwamba kulikuwepo na matambiko yaliyohusiana na uyeyushaji chuma, ingawa walitaja mwiko wa ngono. Madai kwamba hapakuwepo na matambiko yaliyohusiana na uyeyushaji chuma yalitushtua wote kuwa ni kitu kisichowezekana kabisa, kwa sababu uchunguzi katika utamaduni mwingine kwenye eneo la Maziwa Makuu unaonyesha kuwa tambiko. Iilikuwa ni sehemu muhimu ya shughuli hizi wakati fulani. Mwanzoni nilihusianisha kusita kwao kukiri na kuongelea matambiko na imani za dini za sasa. Wazee wengi walikuwa ni Wakristo na hivyo waliogopa kuadhibiwa na kanisa. Matukio ya baadaye yalidhihirisha kuwa hiyo ndiyo sababu ya kukataa kwao matambiko (Schmidt 1997: 60) (Tafsiri yangu). Mzee Stefano Malimbo wa Ufipa (Kielelezo 8.1) pia aliwahi kuelezea kisa cha aina hii kilichompata yeye mwenyewe. Nimeeleza hapo mwanzo kuwa ufundichuma wa jadi huko Ufipa ulikoma miaka ya 1930 baada ya kukatazwa na serikali. Katika mwongo uliofuata serikali iliwaruhusu tena masilungu warudie ufundi wao ili kufidia upungufu wa zana za kilimo uliosababishwa na Vita Vikuu vya Pili vya Dunia. Mzee Malimbo alikuwa mmoja kati ya walioitikia na kutekeleza mwito huo wa serikali. Yeye hakufahamu kuwa kitendo hicho kilimkasirisha sana Askofu wa Kanisa Katoliki, Jimbo la Sumbawanga. Siku mmoja Askofu huyo alimwendea Malimbo nyumbani kwake, akamwapiza na kumlaani kwa kitendo chake cha kuendelea na ufundi uliohusisha kafara za wanyama na mambo mengine ya kishirikina na kuagiza kuwa aache kazi hiyo mara moja la sivyo angetengwa na Kanisa. Nikitumia maneno yake Malimbo, alisema: Mimi nilikasirishwa sana na maneno ya Askofu. Alipoondoka nikamfuata ili nikampige kwa sababu alinikashifu, na isitoshe huu ni ufundi ambao mimi niliurithi toka kwa babangu ambaye naye alirithi toka kwa baba yake, nisingaliweza kuuacha. Lakini watu waliokuwepo wakanisihi niache hasira (Mazungumzo binafsi, 12/12/1997). Bahati nzuri Padre mmoja (paroko wake) ambaye alikuwa anaelewa vema undani wa ufundichuma alimwendea Askofu baadaye na kumweleza faida ya ufundichuma kidini. Alimwambia kuwa masilungu walikuwa ni watu adili sana kwa sababu wao walikuwa wanakatazwa na desturi za uzalishaji chuma kufanya ngono na wanawake wa pembeni, hali kadhalika wake zao hawakuruhusiwa kufanya mapenzi na wanaume wa pembeni. Askofu aliposikia hayo alifurahi na kubadilisha msimamo, akaiona kazi hiyo kuwa ni takatifu. Akamruhusu Malimbo kuendelea na kazi yake, hatimaye wakawa marafiki. Hii ni mifano tunayoipata katikati ya karne ya ishirini, wakati ambapo hata baadhi ya kafara na matambiko vilikuwa vimeathirika tayari na maingilio ya wageni. Haiyumkiniki kuwa hali ya karne ya kumi na tisa ilikuwa ni ya kutisha zaidi. Mchango wa Wafanyabiashara wa Kizungu na Sababu Zao Sababu kuu ya ujio wa Wazungu Afrika Mashariki na ya ukoloni kiujumla ni kutafuta manufaa ya kiuchumi. Wazungu walitafuta maeneo ya kuwekeza vitegauchumi vyao, walitafuta malighafi za viwanda vyao, na walifuata masaka ya bidhaa zao. Wakati huo, na kama ilivyo leo, uchumi wao ulikuwa unaongozwa na misingi ya kibepari, mmaja wao ukiwa ni biashara ya uhodhi, isiyopenda ushindani. Moja kati ya hatua muhimu za utekelezaji wa msingi huu ni pale mwaka 1884/5 wakati mataifa mbalimbali ya Ulaya yalipokutana Berlin, Ujerumani, na kuamua kugawana bara la Afrika miongoni mwao. Katika mgawano huo Afrika Mashariki ilinyakuliwa na wafuatao: Kenya, Uganda, Zambia, na Malawi zilikuwa ni mali ya Waingereza; Tanganyika, Rwanda na Burundi wakachukua Wajerumani; Msumbiji ilikuwa ni ya Wareno, Jamhuri ya Kidemokrasi ya Kongo wakanyakua Wabelgiji, na visiwa vya Unguja na Pemba vilikuwa vikitawaliwa na Waarabu, kwa ridhaa ya Waingereza. Kanuni zilizowafanya Wazungu hao kufanya kikao cha Berlin ili kuzuia ushindani wa maeneo, ndizo hizo zilizowafanya, baada ya kuyapata maeneo hayo, kuhakikisha kuwa hakuna mtu binafsi ama taasisi yoyote katika nchi fulani itakayoendesha masuala ya kiuchumi yenye kuathiri pato la Wazungu "wenye nchi" hiyo. Utaratibu huu uliwahusu wenyeji pia, japokuwa hali yao wakati huo ilikuwa hohehahe. Uzalishaji chuma asilia ulikuwa ni tishio kwa wafanyabiashara wa Kizungu kwa sababu ulikuwa unapunguza soko la bidhaa za metali zilizokuwa zinatoka Ulaya. Zana kama vile majembe, mapanga, mundu, na mashoka zilikuwa na soko kubwa sana Afrika Mashariki kwa vile wenyeji wake wote walikuwa na maisha ya kujikimu yaliyozitegemea sana zana za mkono. Kwa miaka zaidi ya elfu mbili wenyeji hawa waliwategemea mafundi wa jadi ili kupata zana zao za kazi. Ilikuwa ni mantiki ya wazi kwa Wazungu waliofika kwa malengo ya kufanya biashara hapa Afrika Mashariki kuwapiga vita masilungu na ufundi wao ili bidhaa za metali kutoka Ulaya zipate soko. Wafanyabiashara hawa mara nyingi waliendesha mapambano yao kwa kutumia utawala wa Serikali. Mchango wa Watawala wa Kizungu na Sababu Zao. Tumekwishaona kuwa utawala wa Kizungu ulianzishwa katika nchi za kikoloni, ikiwa ni pamoja na Afrika Mashariki, kwa lengo la kulinda maslahi ya kiuchumi ambayo raia wao walikuwa wameyaona ama wamewekeza katika makoloni. Kwa hiyo malalamiko yaliyoletwa na wafanyabiashara na wamisionari yalipewa kipaumbele na Serikali. Kwa mantiki hiyo hata malalamiko waliyoyatoa juu ya ufundichuma yalipewa umuhimu mkubwa. Serikali haikuhitaji kufanya uchunguzi wowote juu ya ukweli au uongo uliokuwepo katika maelezo ya Wazungu dhidi ya ufundichuma asilia. Utafiti wa baadaye umeonyesha kuwa hoja zilizo nyingi zilikuwa ni hoja bandia. Kwa mfano, Wamisionari walipeleka malalamiko yao Serikalini wakisema kuwa mafundichuma walikuwa washirikina, wenye kufanya mambo ya dhambi, ikiwa ni pamoja na kuua watu, kwa ajili ya kafara na kuamini uchawi. Mambo haya yote yalihatarisha usalama wa raia na hi vyo yalistahili kukomeshwa. Serikali haikuhitaji kufanya utafiti wowote wa kuthibitisha madai haya kwa vile yalitoka kwa Wazungu. Serikali iliyakubali na kutunga sheria ndogondogo za kuzuia ufundichuma wa jadi usiendelee. Adhabu kali, ikiwa ni pamoja na kifungo, viboko, au faini, zilitolewa kwa wale waliokiuka amri hiyo. Hoja nyingine ya bandia iliyotumika sana ni ya uharibifu wa mazingira. Wazungu walidai kuwa utengenezaji chuma kwa njia za jadi ulikuwa unamaliza misitu na kusababisha jangwa. Mahala pengi sana Serikali ilitoa amri ya kuzuia utengenezaji chuma kwa hoja hii. Ingawa ukichukulia kijuujuu utashawishika kuikubali kuwa ni hoja ya kweli, uchunguzi wa kina unaonyesha kuwa hii ni hoja bandia. Japokuwa kweli ufundi huo ulikuwa unatumia mkaa mwingi na kuni nyingi, lakini mafundi hawa hawakuwa wanafyeka miti yote kama walivyokuwa wanafanya walowezi wa Kizungu walipokuwa wanafungua mashamba makubwa, au hata wenyeji walipoandaa mashamba, hasa ya ulezi. Miti iliyokuwa inatumika kwa ajili ya ufundichuma, iwe ni kwa kuni ama mkaa, haikuzolewa kiholela bali mafundi walichagua spishi maalumu, kwa wastani kati ya nne hadi sita katika kila jamii. Spishi hizi zilikuwa ni zile ambazo zilikuwa na mota mkali, ama zilikuwa na umuhimu wa pekee kiutamaduni au kiimani, na hivyo zikapewa hadhi ya dawa. Miti ya kundi hili la pili mara nyingi ilikuwa ni ile ambayo ilikuwa na madini fulani ambayo yalitumika kama kichochezi katika utengenezaji chuma, kama tulivyokwishaona katika Sura ya Sita. Kwa wataaalamu wa mambo ya misitu watakubaliana nami kuwa kasoro moja ya misitu ya nchi za tropiki, ikiwa ni pamoja na Afrika Mashariki, ni kwamba miti yake haioti kwa kujitenga kispishi (stands) kama vile ile ya nchi zilizopo nje ya tropiki. Ingawa kila spishi ina mahitaji maalumu ya kemia ya udongo, wingi wa maji, kiwango cha tindikali ya udongo na kadhalika, mahitaji haya yanasaidia tu kufanya spishi fulani ipatikane kwa wingi mahali fulani lakini siyo kuifanya ihodhi eneo fulani bila kuingiliwa na spishi nyingine. Tabia hii ya misitu ya tropiki inafanya uvunaji wa miti ya pori unaofuata spishi usimalize misitu. Kwa hiyo masilungu wasingaliweza kuimaliza miti yote na kusababisha jangwa. Wao kama walikata mathalani, mbanga na mkangazi, basi waliacha mkuyu, mkwaju na mtopito-mwitu iendelee kukua, wala hawakuigusa. Ilipotokea kwamba mbanga na mkangazi yote imemalizika katika eneo hilo, basi walihama na kwenda kule ambako spishi hizo zilikuwa zingali bado. Kama vile isivyokuwa sahihi kumsuta mchonga vinyago kwa kusababisha jangwa, wakati yeye anatumia mti mmoja tu, mpingo, ndivyo isivyo sahihi kumshtaki silungu kwa kusababisha jangwa wakati yeye anatumia spishi nne tu. Lakini mchonga vinyago anastahili kutahadharishwa juu ya uwezekano wa kuua spishi ya mpingo, na inawezekana kabisa akiachiwa ataivuna yote hadi ikatoweka duniania. Na ndivyo walivyostahili kufanyiwa masilungu. Lakini kwa bahati mbaya hawakulaumiwa kwa kuua spishi mbalimbali za miti, bali walishtakiwa kwa kusababisha jangwa, lawama ambayo siyo sahihi, na kwa hiyo hoja hiyo ni ya bandia. Ilikuwa ni hila za wa koloni za kuua ufundichuma wa jadi. Mchango wa Vyuma-taka Uingiaji wa Wazungu katika maeneo ya bara na hasa uanzishaji wa makazi ya wamisionari, walowezi na watawala ulikuwa ni mwanzo wa kuingiza vifaa vya metali vya kutoka Ulaya kama vile vikombe, bakuli, sufuria na sahani. Jinsi idadi ya Wazungu ilivyoongezeka siku hadi siku ndivyo makazi nayo yalivyopanuka na vyuma na metali zingine kama vile magari ya kukokotwa na wanyama, mabati ya kuezekea, mabomba ya maji, mataruma ya kujengea madaraja, mataruma ya reli, na hatimaye magari, vilivyoendelea kuletwa. Vitu hivi vyote vilipoharibika ama kumaliza kazi zake vilitupwa kama uchafu. Lakini uzuri wa chuma ni kwamba kinaweza kubadilishwa maumbile, na hivyo matumizi, kiurahisi kuliko mawe. Kwa hiyo vyuma vilivyotupwa na Wazungu vilikuwa ni malighafi nzuri na rahisi sana kwa wahunzi wa jadi. Badala ya kutegemea vitali kutoka kwa masilungu walianza kuzungukia makazi ya Wazungu na kuokota masazo ya vyuma. Mathalani, springi moja ya gari iliweza kutoa mashoka kumi hadi kumi na tano. Springi hiyo iliweza kupatikana ama bure, yaani kwa kuokotwa, au kuomba kwa Mzungu ama kwa kubadilishana na wanyama kama vile jogoo, beberu au mazao. Rata kama mhunzi alipata springi hiyo kwa kubadilishana na beberu, kwake ilikuwa ni nafuu sana kwa sababu idadi hiyo ya mashoka ingalihitaji kitali kilichozalishwa kwa kazi ya watu kumi kwa siku tano, pasi na kuhesabu siku na kazi za maandalizi kama vile kujenga tanuu na kuchoma mkaa. Isitoshe, jogoo au beberu aliyetumika kumbembeleza padre ama bruda Mzungu ili ampe springi ndiye ambaye angetumika katika kutoa kafara kwa mizimu wakati wa kuyeyusha mbale. Kwa hiyo kwa vyovyote ilikuwa ni rahisi mno kwa wahunzi kutumia masalia ya chuma cha Wazungu kuliko kupata chuma cha masilungu. Jinsi siku zilivyozidi kupita ndivyo masalia ya chuma yalivyoongezeka, na ndivyo uzalishaji chuma asilia ulivyoendelea kupigwa teke. Mchango wa Njia za Usafiri: Reli, Barabara na Motaboti Upatikanaji wa vyuma vya Wazungu haukuwa wa kiwango sawa kila mahali. Ulitegemea sana urahisi wa usafiri. Sehemu zile ambazo zilifikika kiurahisi iwe kwa usafiri wa nchi kavu kamareli na barabara au wa majini, ndizo zilizokuwa za kwanza kuususa ufundichuma kwani upatikanaji wa chuma-taka ulikuwarahisi zaidi katika maeneo hayo. Akitolea mfano Reli ya Kati nchini Tanzania, iliyoanzia Dar es Salaam na kuishia Kigoma, Mashariki mwa Ziwa Tanganyika, Iliffe anasema: Reli ziliathiri nyanja nyingi za maisha. Ziliwamaliza masilungu wa Kizinza waliowahi kutengeneza majembe ya chuma ambayo biashara ya misafara iliyatumia kama pesa. Unafuu wa gharama za usafiri uliziwezesha bidhaa za Ulaya kupenyeza kwenye maeneo mapya. Kufikia mwaka 1914 ususi wa asili na ufundichuma vilizidi kufifia, ujuzi wa teknolojia zake ulipungua vibaya, ingawa kuenea kwa chuma (taka) huenda kuliwanufaisha wahunzi (Iliffe 1979: 137-8) (Tafsiri yangu). Maeneo yaliyochelewa kukaliwa na Wazungu yaliweza kuendelea na ufundichuma na teknolojia zingine za asili kwa kipindi kirefu zaidi. Hii ilikuwa siyo tu kwa sababu ya kutopatikana kwa chuma-taka cha Wazungu, bali pia kwa sababu vyombo vya dola, kama polisi, vilishindwa kuzifikia sehemu hizo ili kuwazuia masilungu wasifanye kazi yao. Kwa hiyo kuwahi na kuchelewa kukomeshwa kwa ufundichuma kulitegemea sana urahisi au ugumu wa kufikika kwa eneo husika kwa njia za usafi za kisasa. Urahisi wa usafiri ndio sababu kuu iliyofanya ufundichuma asilia ukome mapema sana sehemu za mwambao. Ingawa ujio wa Wazungu katika maeneo mengi ya bara ulishamiri katika nusu ya pili ya karne ya kumi na tisa, maeneo ya pwani yaliwapata wageni hao mapema zaidi. Hivyo bidhaa za metali pamoja na chumataka vilianza kuzagaa maeneo hayo mapema zaidi ikilinganiswa na bara. Kufikia mwaka 1850 miji yote ya mwambao ilikuwa imeacha kuzalisha chuma chao wenyewe. Badala yake walitegemea zana za chuma na chumataka vilivyoletwa kutoka nje. Isitoshe, kwa vile miji hiyo ilikuwa ni kiungo cha biashara kati ya Afrika Mashariki na nchi za nje kama vile Ulaya, India, na China ilikuwa pia inapokea chuma katika hali ya vitali kutoka bara (Kusimba 1993,1999). Vitali ni moja kati ya bidhaa kongwe katika biashara ya Kiswahili. Waandishi wa Kiaarabu wa karne ya kumi hadi kumi na mbili kama vile al-Idris na al-Masudi wanatoa ushahidi bayana juu ya hilo (Freeman-Grenville 1962). Athari za Kukoma kwa Ufundichuma Asilia Kufikia mwaka 1930 jamii nyingi sana zilikuwa zimeacha kuzalisha chuma kwa njia za asili. Kufa kwa ufundichuma asilia kulisababisha mifumo mingi ya kijamii, kisiasa, kiuchumi na kiutamaduni, iliyokuwa imezoeleka katika jamii za Afrika Mashariki, kuharibika. Kwa mfano, masilungu na koo zao zilizozoea kupewa heshima na jamii zao waliwekwa njia panda, wasijue nini cha kukitegemea kutoka kwa jamii zao. Halikadhalika,jamii nazo hazikufahamu zitegemee nini kutoka kwa masilungu na koo hizo. Je, uwezo wao wa dawa za tiba na kinga zingeweza kuendelea kufanya kazi wakati kitu kilichozileta, yaani uzalishaji chuma, kimekufa? Kama kipimo cha ubora wa dawa hizo kilikuwa ni mafanikio ya uzalishaji chuma, je, sasa wangewezaje kuwabainishia wateja wao kuwa dawa zao zina nguvu? Kama Iliffe anavyodokeza kuhusu athari walizozipata Wazinza baada ya kuingia reli maeneo ya kwao, athari kama hizo ziliwapata wengi baada ya kuingia chuma cha kigeni. Wakonongo walioishi Mashariki mwa Wazinza, Warongo walioishi Kaskazini mwa Wakonongo, Warangi wa katikati ya Tanzania, Wapare wa Kaskazini mwa Tanzania, Wakinga wa Kusini mwa Tanzania, Wachisi walioishi katika maungano ya Tanzania, Msumbiji na Malawi, na Watumbuka wa milima ya Chimaliro, Malawi, ni miongoni mwa watu waliojikimu kwa kuzalisha chuma. Hivyo kuingia kwa chuma cha mitumba kulifanya taratibu za kiuchumi zilizokuwa zimejengeka na kuzoeleka na watu hawa kwa muda mrefu zisambaratike. Mila na desturi nyingi zilibomoka na kuwaacha watu wamechanganyikiwa, wasijue wafanye nini. Nilishadokeza katika Sura ya Saba, kwa mfano, kuwa Wafipa walikuwa na kawaida ya kutoa majembe kama mahari. Majembe hayo yalitakiwa yapatikane kwa njia ya mume mtarajiwa kushiriki mwenyewe binafsi katika kazi ya kuzalisha chuma. Mshahara aliopewa kutokana na mchango wake katika kazi hiyo ndio uliotumika kama mahari. Lengo la utaratibu huu lilikuwa ni kuhakikisha kuwa huyu mume mtarajiwa ni mchapakazi atakayeweza kumtunza mke na watoto. Kwa maana hiyo jembe la kununua halikukidhi hoja na haja hizo za kiutamaduni zilizokuwa zimezoeleka katika jamii. Hii ni kwa sababu majembe ya Wazungu hayakuweza kuwahakikishia wakwe wataraji wa uwezo wa kazi wa mkwe mtarajiwa. Hatakama majembe hayo yalinunuliwa na mhusika mwenyewe bado hapakuwa na ushahidi kuwa pesa hiyo ni yake ama kakopa, na kama kakopa je, ana uwezo wa kulipa ama hapana. Isitoshe, baadhi ya jamii, hasa za wakulima, zilikuwa na kawaida ya kutoa kafara zana za kilimo kwa mizimu yao walipoomba mafanikio ya kilimo ama kushukuru baada ya kufanikiwa. Lilikuwa ni jambo la kawaida kufanya hivyo wakati walipokuwa wanatumia zana zilizotengenezwa kiasili kwani zana hizo zilihusiana moja kwa moja na mizimu hao. Matatizo yakaja wakati zana za Kizungu zilipoingia. Je, mizimu wangekuwa tayari kupokea kafara na zawadi za kigeni? Mantiki ya mambo ya matambiko inakataa. Inafaa vifaa vya kafara na tambiko vitokane na utamaduni wenye historia inayoihusisha mizimu inayoalikwa katika tukio. Ndio maana hata wale wanaoendelea na matambiko ya jadi, watapenda kutumia, mathalani pombe ya kienyeji wanapotambika, badala ya bia; ama moto wa mwenge, badala ya kurunzi, waingiapo mapangoni. Kwa hiyo mila za Kiafrika ziliingizwa katika vurugu kubwa. Hii ndiyo maana baadhi ya watu, kama vile Wafipa, waliendelea kutengeneza chuma kisirisiri kwa muda mrefu baada ya kukoma rasmi kwa ufundichuma ili kukidhi mahitaji ya kimila, ikiwa ni pamoja na mahari na matambiko. Tabia ya kujiamini iliyojengeka miongoni mwa Waafrika ilipotea. Akichangia wazo hili, Bassey Andah, katika kitabu chake, Nigeria's Indigenous Technology (Teknolojia Asilia ya Nigeria), anasema: Teknolojia za mapokezo ziliweka msisitizo katika ubora wa maisha kama ulivyopimwa katika misingi ya kiutamaduni na ya kiroho kuliko katika vitu pekee .... Kwa hali hii, kila mmoja alijijengea hali ya kujithamini iliyotokana na kujiamini katika uwezo wao wa kujisaidia wenyewe. Lakini kujiamini huku kulimalizwa na uvamizi wa mambo mbalimbali ya kisasa ya Wazungu. Hii siyo kwa sababu mambo haya lazima yawe mabaya bali kwa vile njia na namna yalivyoingizwa vilikuwa vya kidhalilishaji (Andah 1992: 118) (Tafsiri yangu). Ufundichuma ulichukuliwa na Waafrika wengi kuwa ni moja katika mafanikio makuu ya kimaendeleo waliyoyafikia. Hii ndiyo maana ufundi huu na mafundi wake walipewa hadhi kubwa sana na jamii zilizo nyingi. Masilungu walikuwa wanajiamini kuwa wao ndio tegemeo la jamii kama tulivyoona kwa Wabena (Nyagava 1999). Kuingia kwa chuma cha mitumba kulifanya ufundichuma wa asili upoteze hadhi yake kwani Wazungu walionyesha kuwa na uwezo wa kutengeneza chuma kingi, kwa haraka na kwa gharama ndogo zaidi, kuliko masilungu wajadi. Juu ya yote, ilibainika kuwa Wazungu walikuwa na uwezo mkubwa wa kutengeneza silaha za chuma kuliko ule wa Waafrika. Mambo haya yote yalichangia katika kuuporomosha umaarufu wa mafundichuma, yakaidhoofisha, kuipoteza, na hata kuiua kabisa hali ya kujiamini aliyokuwa nayo Mwafrika. Akabaki ametumbukizwa kwenye lindi la unyonge na kujiona yupo nyuma sana kulinganisha na Mzungu. Sasa Tufanye Nini? Je, kuna uwezekano wa kufufua ufundichuma asilia? Na kama uwezekano upo,je, kuna sababu za kufanya hivyo? Haya ni baadhi ya maswali ambayo mara nyingi tumekuwa tukiulizana na wazee, hususan masilungu wa zamani, sehemu mbalimbali nikiwa katika shughuli za utafiti wa ufundichuma. Majibu yanayopatikana ni mengi. Lakini katika ujumla wake yanagawanyika katika makundi makuu mawili. Kundi la kwanza ni lile linaloshauri kuwa ufundi huu ufufuliwe na uendelee, na la pili linaloona kuwa hakuna uwezekano wala sababu ya kufufua ufundichuma asilia. Hoja zinazotolewa na watu wa kundi la kwanza ambalo wanachama wake wengi ni wale ambao ama wenyewe ama koo zao zilihusika katika ufundichuma zinaweza kufupishwa kama ifuatavyo. Kwanza, huo ni utamaduni na ni urithi wetu kwa hiyo hatuna budi kuulinda na kuuenzi. Pili, malighafi zake zote zinapatikana hapahapa. Kwa hiyo kufufuliwa kwa ufundi huu kunategemea uamuzi na uhamasishaji tu, hauhitaji pesa za kigeni. Tatu, kwa vile chuma tutumiacho hapa Afrika Mashariki kinaagizwa kutoka nje basi kuna mantiki ya kuufufua ufundichuma asilia ili tujizalishie chuma chetu wenyewe na hivyo kuokoa pesa za kigeni. Na nne, ufundichuma asilia utatoa ajira kwa watu wengi. Kundi la pili linatoa hoja zifuatazo. Kwanza, wazee wenye kuyafahamu maarifa kamili ya jadi juu ya ufundi huu, ikiwa ni pamoja na dawa mbalimbali zilizotumika wakati huo, wamekufa wote. Pili, ufundi huu unahitaji nguvu nyingi sana, wakati ambapo pato lake ni dogo. Hivyo itakuwa vigumu kuwafanya watu wahamasike na kufurahia kuzalisha chuma kwa njia za jadi. Tatu, sasa hivi kuna chuma safi na chuma-taka kingi sana kiasi kwamba hakuna mantiki ya kuzalisha chuma cha viwango vidogovidogo. Na nne, ufundi huo kiujumla umepitwa na wakati. Ukizipima hoja hizi na kwa kuzingatia yale uliyoyasoma katika kitabu hiki, bila shaka na wewe msomaji unayo mawazo yako. Mimi binafsi naona hoja za kila upande zina uzito na upungufu wake. Nikiwa mpenzi wa urithi wetu, ningependa sana kuona kuwa ufundi huu unafufuliwa. Lakini kutokana na maendeleo ya kiteknolojia ambayo ulimwengu wa leo umefikia, haileti maana kurudia kuzalisha chuma kwa kutumia mbinu zilizokuwa zinatumika miaka mia moja au zaidi iliyopita. Maendeleo ya sasa yamefikia hatua ambapo mwaka mmoja unatosha kuzalisha mbinu mpya za teknolojia, na mwongo moja unatosha kubadilisha teknolojia nzima. Tazama kasi ya mabadiliko katika teknolojia za magari, mawasiliano, ama kompyuta. Sasa sembuse kurejesha teknolojia iliyokuwa ikitumika karne nzima iliyopita. Hata hivyo bado kuna umuhimu wa kuhifadhi maarifa hayo na kuyaenzi. Mimi nasifu na kupongeza sana juhudi zilizofanywa na watafiti na hata wapenzi tu wa utamaduni wa Mwafrika waliofanikiwa kuhifadhi ufundichuma asilia katika filimu na kanda za video. Kuna baadhi ya watafiti pia ambao wakafufua ufundi huu kwa majaribio kwa kutumia masilungu waliostaafu, kisha wakarekodi majaribio haya katika filimu au kanda za video. Hizo zote ni juhudi zinazostahili pongezi. Hadi sasa kuna kumbukumbu za aina hiyo zipatazo 35 kuhusu Afrika, na kati ya hizo, angalao tano zinahusu eneo lililoongelewa katika kitabu hiki. Kati ya hizo, mbili zinahusu Zambia: 1) "One Hoe for Kalabo" (Jembe moja kwa ajili ya Kalabo) ya mwaka 1958, iliyoandaliwa na Promotional film for the National Machine Tool Builders Association ya Washington, Marekani, na kusimamiwa na Reid Ray; na 2) Filamu ya uyeyushaji shaba na chuma ya Kaonde ya mwaka 1960, iliyoandaliwa na Central African Film Unit. Kutoka Tanzania tunapata: 1) "Iron Working in Ufipa" (Uzalishaji Chuma huko Ufipa) ya mwaka 1967, i1iyoandaliwa na kusimamiwa na Makumbusho ya Taifa Dar es Salaam; na 2) "The Tree of Iron" (Mti wa Chuma) ya mwaka 1988, iliyotokana na majaribio ya utengenezaji chuma Uhayani yaliyosimamiwa na Peter Schmidt. Na filimu moja kutoka Uganda inayoitwa "Ironworkers ofEremi (West Nile, Uganda)" (Watengenezaji chuma wa Eremi (Nile Magharibi, Uganda), iliyotengenezwa na Mike Crossfield; kwa bahati mbaya mwaka wake haujulikani. Hata hivyo,juhudi hizi bado hazitoshi. Siyo tu inabidi tuongeze idadi ya mafundi wa kurekodi bali inatakiwa pia kuongeza mbinu za kuhifadhi kumbukumbu hizi. Inafaa kuanzisha makumbusho maalumu za teknolojia hii. Kwa vile ufundi huu ulikuwepo katika kila nchi, basi kila nchi inayo nafasi na uwezo wa kuanzisha makumbusho kama hayo ambapo licha ya kutoa nafasi ya kuangalia vifaa vilivyotumika, kunaweza kufanyika matendo kwa nafasi mbalimbali kila mwaka ili kutoa fursa kwa watu wa vizazi vya leo kuona ufundi huo ulivyokuwa unafanyika. Fauka ya hayo, tunaweza pia kutumia maarifa yanayotokana na ufundi huo kwa namna ambayo inaweza kuwa na faida zaidi kwetu kuliko kuzalisha chuma. Mathalani, badala ya kuyeyusha mbale, matanuu yangeweza kutumika kuchomea vyungu, vikapatikana vyungu imara zaidi kuliko vile vinavyochomwa katika mota wa wazi. Matanuu pia yangeweza kutumika katika kuchomea matofali au vigae kwa ajili ya kujengea. Yatakapotumika kwa malengo haya, matanuu hayo itabidi yawe na maumbo tofauti na yale ya kuyeyushia mbale, kulingana na mahitaji halisi. Muhtasari. Sura hii ni tamati ya kitabu hiki. Kwa msingi huo imeongelea hatima ya ufundichuma asilia. Imeorodhesha, kuchambua, na kujadiIi wahusika wakuu waliongana kuuzika ufundi huu. Hao siyo wengine bali ni Wazungu waliofika kutoka Ulaya kuanzia katikati ya karne ya kumi na tisa. Wazungu hawa walikuwa ni wamisionari, wapelelezi, walowezi, wafanyabiashara (hasa makampuni), na hatimaye watawala. Kila mmoja katika hawa alichangia kwa namna fulani katika kufisha ufundichuma, lakini hasa wamisionari na wafanyabiashara ndiyo wenye mchango mkubwa zaidi. Wamisionari waliona kuwa ufundichuma asilia ulikuwa unakuza ushirikina na hivyo kupingana na mafundisho ya dini za Kikisto; na makampuni ya biashara hayakupenda chuma kizalishwe na wenyeji kwa vile kiliwanyima wao soko la bidhaa za chuma kutoka Ulaya. Lakini pamoja na juhudi za makusudi za kuangamiza ufundi huu na ufundi mwingine wa jadi ambazo makundi haya yalizifanya kwa kutumia Serikali zao za kikoloni, chuma-taka kutoka Ulaya ambacho wingi wake kati ya mahali na mahali ulitegemea sana njia za usafiri, ndicho kilichotumika kutengeneza misumari iliyotumika kupigilia jeneza la ufundichuma asilia hapa Afrika Mashariki na Afrika nzima kiujumla. Kifo cha ufundichuma asilia kilivuruga mifumo ya kijamii, kiuchumi, na kiutamaduni iliyodumu kwa karne nyingi barani Afrika. Juu ya yote, kilimwondolea pia Mwafrika ujasiri na moyo wa kujiamini, na badala yake kumvika joho la unyonge ambalo liliendelea kuwa kitambulisho chake kikuu kwa kipindi kizima cha utawala wa kikoloni. Joho hila bado tunalo, hata kama limebandikwa viraka vilivyotengenezwa kwa kitambaa kinachoitwa "uhuru", Hata hivyo utafiti wa sasa unatujuvya kwamba wahenga wetu waLibeba unyonge huo kimakosa kwani baadhi ya mbinu bora za kiufundi alizozitumia Mwafrika tangu mapema sana zilikuwa ni usiku wa kiza kwa Wazungu. Mathalani, mbinu ya kuongeza joto ndani ya tanuu kwa njia ya kuingiza sehemu kubwa ya nyelo ndani ya tanuu, ilianza kutumika Afrika Mashaiki zaidi ya miaka elfu mbili iliyopita ilhali Wazungu waLiigundua mbinu hii takriban miaka mia mbili tu iliyopita (Schmidt 1997). Je, tunaweza kurudia hali ile ya kujiamini waLiyokuwa nayo babu zetu? Mimi sijui. Lakina hata kama jibu lingemuwa ni "ndiyo", mbinu ya kufanya hivyo isingekuwa kwa kuzalisha chuma kwa kutumia mbinu za jadi, bali kwa kuzalisha chuma, na tunacho kingi, kwa kutumia teknolojia za kisasa. Kama vile ulivyokuwa jibu kwa matatizo ya nyanja mbalimbali katika enzi za babu zetu, uzalishaji chuma hapa kwetu unaweza kuwa jibu la matatizo ya kimaendeleo tuliyonayo leo. Kinachohitajika ni uamuzi.