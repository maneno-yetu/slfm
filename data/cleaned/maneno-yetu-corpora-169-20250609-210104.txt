06 Aprili, 2022 TAARIFA YA KAMATI YA KUDUMU YA BUNGE YA KATIBA NA SHERIA KUHUSU UTEKELEZAJI WA BAJETI YA OFISI YA WAZIRI MKUU KWA MWAKA WA FEDHA 2021/2022 PAMOJA NA MAONI YA KAMATI KUHUSU MAKADIRIO YA MAPATO NA MATUMIZI YA OFISI HIYO KWA MWAKA WA FEDHA 2022/2023 UTANGULIZI Maelezo ya Awali Mheshimiwa Spika, kwa mujibu wa Kanuni ya 118 (9) ya Kanuni za Kudumu za Bunge, Toleo la Juni, 2020, naomba kuwasilisha Taarifa ya Kamati ya Kudumu ya Bunge ya Katiba na Sheria Kuhusu Utekelezaji wa Bajeti ya Ofisi ya Waziri Mkuu kwa Mwaka wa Fedha 2021/2022 pamoja na Maoni ya Kamati Kuhusu Makadirio ya Mapato na Matumizi ya Ofisi hiyo kwa Mwaka wa Fedha 2022/2023. Mheshimiwa Spika, ili kukidhi mantiki iliyokusudiwa na Kanuni ya 118 (9) ya Kanuni za Bunge, Taarifa hii imegawanyika katika sehemu kuu zifuatazo:Sehemu ya Kwanza inatoa maelezo ya jumla kuonesha msingi na Muundo wa Taarifa pamoja na namna Kamati ilivyofanya kazi;Sehemu ya Pili ni uchambuzi wa utekelezaji wa bajeti kwa Mwaka wa Fedha 2021/2022 kwa kuangalia makusanyo ya maduhuli, mwenendo wa upatikanaji wa fedha za matumizi ya kawaida, utekelezaji wa miradi ya maendeleo na uzingatiaji wa ushauri wa Kamati Bungeni;Sehemu ya Tatu ni uchambuzi wa Makadirio ya Mapato na Matumizi kwa mwaka wa fedha 2022/2023;Sehemu ya Nne inahusu majumuisho ya maoni na ushauri wa Kamati; na Sehemu ya Tano ni maoni ni hitimisho.Msingi wa Uchambuzi wa Kamati Mheshimiwa Spika, Msingi wa Taarifa ya Utekelezaji wa Bajeti na Makadirio ya Ofisi ya Waziri Mkuu ni Masharti ya Kanuni za Bunge. Kifungu cha 6 (2)(a) kikisomwa kwa pamoja na Kifungu cha 7 (1)(a) cha Nyongeza ya Nane ya Kanuni za Bunge, kinatambua jukumu la Kamati hii kufanya uchambuzi huo. Aidha, Kanuni ya 117 (4) ya Kanuni za Bunge imeweka masharti yanayotaka Taarifa ya Utekelezaji na Makadirio ya Ofisi hii kuchambuliwa na Kamati kabla ya kujadiliwa Bungeni. Naomba kulijulisha Bunge lako tukufu kuwa masharti hayo yamezingatiwa na kwamba naliomba Bunge hili liijadili hoja ya Ofisi ya Waziri Mkuu pamoja na Taarifa hii.Mawanda ya Uchambuzi Mheshimiwa Spika, Taarifa ya Ofisi ya Waziri Mkuu na Makadirio ya Mapato na Matumizi ya Ofisi hii, inagusa maeneo makuu mawili ambayo ni Ofisi ya Waziri Mkuu (Sera, Bunge na Uratibu) pamoja na Ofisi ya Waziri Mkuu (Kazi, Vijana, Ajira na Wenye Ulemavu). Naomba kutoa taarifa kuwa Kamati ilichambua taarifa na Makadirio ya Sehemu zote mbili zilizozitajwa kuanzia tarehe 21 hadi 24 Machi, 2022 Mheshimiwa Spika, Katika uchambuzi huo, Kamati ilipitia jumla ya mafungu 6 UCHAMBUZI NA TATHMINI YA UTEKELEZAJI WA BAJETI KWA MWAKA WA FEDHA 2021/2022 Ufafanuzi wa Jumla Mheshimiwa Spika, matokeo ya uchambuzi wa Taarifa za Utekelezaji wa Bajeti na Makadirio ya Mapato na Matumizi yanaweka msingi wa ushauri wa Kamati kuhusu Hoja hii ya Ofisi ya Waziri Mkuu. Kwa sababu hiyo, ili kuwezesha ufuatiliaji mzuri wa wasilisho hili, naomba kubainisha mambo makuu manne yaliyochambuliwa. Mambo hayo ni;Makusanyo ya maduhuli;Mwenendo wa Upatikanaji wa fedha za Bajeti ya kawaida;Taarifa ya Utekelezaji wa Miradi ya Maendeleo chini ya Ofisi ya Waziri Mkuu; na Uzingatiaji wa Ushauri wa Kamati Bungeni.Uchambuzi wa Makusanyo ya Maduhuli Mheshimiwa Spika, Katika mwaka wa Fedha 2021/22, Ofisi ya Waziri Mkuu ililenga kukusanya maduhuli ya jumla ya Sh. 35,086,000,000. Kati ya fedha hizo Ofisi ya Waziri Mkuu (Sera, Bunge na Uratibu) ilipanga kukusanya Sh. 5,086,000,000. na Ofisi ya Waziri Mkuu (Kazi, Vijana, Ajira na Wenye Ulemavu) iliidhinishiwa kukusanya Sh. 30,000,000,000. Mchanganuo wa kiasi cha maduhuli kwa kila fungu unaoneshwa katika Jedwali Na. 1.Mheshimiwa Spika, uchambuzi wa mwenendo wa ukusanyaji wa maduhuli unaonesha yafuatayo:Jumla ya Sh. 755,407,997.47 sawa na asilimia 15 ya makusanyo yote ya Ofisi ya Waziri Mkuu (Sera, Bunge na Uratibu) yalikusanywa katika kipindi hicho.Aidha, Jumla ya Sh. 20,682,002,180 sawa na asilimia 68.94. ya makusanyo yote ya Ofisi ya Waziri Mkuu (Kazi, Vijana, Ajira na Wenye Ulemavu) yalikusanywa katika kipindi hicho pia.Fungu 61 - Tume ya Taifa ya Uchaguzi imevuka lengo la makusanyo kwa kufikia asilimia 122.39 ya lengo. Sababu ya kiasi hicho cha juu cha makusanyo ni kupokewa kwa bakaa ya fedha za uchaguzi zilizovuka mwaka wa fedha kutoka katika halmashauri.Fungu 27 - Ofisi ya Msajili wa Vyama vya Siasa bado haijakaribia lengo la makusanyo kwa kuwa hadi tarehe 28 Februari 2022 ilikuwa imekusanya asilimia 5.56 ya lengo. Kiasi hicho kinaweza kuwa kimetokana na upangaji wa lengo usio na uhalisia au juhudi hafifu za ukusanyaji.Mheshimiwa Spika, kwa uchambuzi huo, Kamati ina maoni kuwa, makusanyo haya hafifu ya baadhi ya taasisi chini ya Ofisi ya Waziri Mkuu, yanaweza kutafsiriwa kwamba au malengo ya ukusanyaji yaliyowekwa hayakuwa halisi; au jitihada za ukusanyaji zilikuwa hafifu, au vyanzo vya maduhuli vilivyoanishwa havikuwa vya uhakika. 2.3 Uchambuzi wa Matumizi ya Kawaida Mheshimiwa Spika, kwa mwaka wa fedha 2021/2022, Ofisi ya Waziri Mkuu iliidhinishiwa jumla ya Sh. 75,360,457,000 kwa matumizi ya kawaida. Kati ya fedha hizo Sh. 57,810,426,000 sawa na asilimia 76.71 ni matumizi upande wa Sera, Bunge na Uratibu na Sh. 17,550,031,000 sawa na asimilia 23.29 upande wa Kazi, Ajira, Vijana na Watu Wenye Ulemavu. Mheshimiwa Spika, hadi kufikia Februari, 2022 Ofisi ya Waziri Mkuu ilipata jumla ya Sh. 63,418,348,817.88. Kati ya fedha hizo, Sh. 51,509,495,262.30 sawa na asilimia 81.22 ya fedha iliyopatikana ni kwa matumizi ya Ofisi ya Waziri Mkuu (Sera, Bunge na Uratibu), na Sh. 11,908,853,555.58 sawa na asilimia 18.78 ni kwa ajili ya Ofisi ya Waziri Mkuu (Kazi, Ajira, Vijana naWenye Ulemavu). Mchanganuo wa fedha hizo kwa taasisi za Ofisi ya Waziri Mkuu ni kama inavyoonekana katika Jedwali Na. 2.Mheshimiwa Spika, uchambuzi wa upatikanaji wa fedha hizo unaonesha kwamba:Kwa ujumla, Ofisi ya Waziri Mkuu imepokea jumla ya Sh.3,418,348,817.88 sawa na asilimia 84.15% ya bajeti iliyoidhinishwa na Bunge kwa ajili ya matumizi ya kwaida.Taasisi nne (4) zimeweza kupata kiasi ambacho ni pungufu ya asilimia ya jumla ya upatikanaji wa fedha ikilinganishwa na kiasi cha jumla kilichopatikana.Katika uwiano wa makadirio ya fedha yaliyoidhinishwa Fungu 15 – Tume ya Usuluhishi na Uamuzi iliidhinishiwa asilimia tano ya bajeti yote ya Ofisi ya Waziri Mkuu lakini katika upatikanaji, taasisi hiyo ilipata asilimia 4 ya kiasi cha jumla ya fedha zilizopokewa na Ofisi ya Waziri Mkuu. Mheshimiwa Spika, kwa uchambuzi huo, Kamati ina maoni kwamba, mwenendo wa upatikanaji wa fedha kwa ujumla ni wa kuridhisha. Hata hivo, kiasi cha fedha kilichosalia kinahitaji kutolewa chote kwa taasisi zote. Haitapendeza iwapo baadhi ya taasisi za Ofisi ya Waziri Mkuu zitapata bajeti yote kama ilivyoidhinishwa na nyingine zipate pungufu ya bajeti iliyoidhinishwa.Tathmini ya Utekelezaji wa Miradi ya Maendeleo Mheshimiwa Spika, wakati Waziri Mkuu alipowasilisha Makadirio ya Mapato na Matumizi ya Ofisi yake kwa Mwaka wa Fedha 2021/2022 aliomba jumla ya Sh 21,335,344,030 kwa Miradi ya Maendeleo katika Sekta zinazosimamiwa na Kamati. Kati ya kiasi hicho Sh. 9,521,344,000 ziliombwa kwa ajili ya miradi chini ya Ofisi ya Waziri Mkuu (Sera, Uratibu na Bunge) na Sh. 11,814,000,030 ziliombwa kwa ajili ya utekelezaji wa miradi ya Maendeleo chini ya Ofisi ya Waziri Mkuu Kazi, Vijana, Ajira na Watu wenye ulemavu. Mchanganuo wa fedha hizo unaoneshwa katika Jedwali Na. 3 Mheshimiwa Spika, Kamati imebaini kwamba, kati ya fedha zilizotengwa na kutolewa ili kutekeleza miradi hiyo, fedha za nje zilitolewa kwa asilimia 42.23 ya makisio wakati fedha za ndani zilitolewa asilimia 59.38 ya fedha iliyotengwa. Ni maoni ya Kamati kwamba, mwenendo wa mapokezi wa fedha za nje kutekeleza miradi ya maendeleo uko nchini ukilinganisha na bajeti ya fedha za ndani. Mheshimiwa Spika, jumla ya miradi saba ilitekelezwa na Ofisi ya Waziri Mkuu. Miradi minne kati ya hiyo inatekelezwa na Ofisi ya Waziri Mkuu (Sera, Uratibu na Bunge) na miradi mitatu inatekelezwa na Ofisi ya Waziri Mkuu (Kazi, Ajira, Vijana na Watu wenye Ulemavu). Kamati ilifuatilia na kuchambua utekelezaji wa miradi hiyo kama ifuatavyo:Mradi Na. 6389 Ujenzi wa Jengo la Ofisi ya Msajili wa Vyama vya Siasa Dodoma Mradi huu ulikusudia kuiwezesha ofisi ya msajili wa vyama vya siasa kuwa na jengo la Ofisi katika makao makuu ya nchi Dodoma. Taarifa zinaonyesha kuwa, fedha zilizotumika kwa utekelezaji wa mradi huu ni fedha za ndani kwa asilimia mia moja. Aidha, hadi kufikia mwezi Februari 2022, mradi ulipokea fedha zoite zilizoidhinishwa. Kamati ina maoni kuwa, upatikanji wa fedha kwa ajili ya utekelezaji wa miradi kwa kiwango cha kutosha unafanikisha tija ya mipango ya maendeleo. Kwa msingi huo, Kamati inaipongeza Serikali kwa kufanikisha mradi huu kwa kiwango hicho.Mradi Na. 6351 Ujenzi wa Makazi ya Waziri Mkuu Mlimwa – Dodoma Kamati ilitaarifiwa kwamba kiasi cha shilingi milioni 453 kilichopatikana kufikia Februari, 2022 kati ya shilingi bilioni 1.5 kimeiwezesha Serikali kukamilisha miundombinu ya nishati ya umeme na ulinzi katika ukuta unaozunguka Ofisi na Makazi ya Waziri Mkuu. Ni maoni ya Kamati kwamba, viwango stahiki vinapaswa kuzingatiwa ili kuendana na hadhi ya makazi na ofisi ya kiongozi wa kitaifa.Mradi Na. 4429 Programu ya Kuendeleza Kilimo na Uvuvi Mheshimiwa Spika, taarifa zilizoionyesha kwamba hadi kufikia Februari 2022 Ofisi imepokea takriban shilingi bilioni 1.54 kati ya shilingi bilioni 3.52 zilizotengewa fedha katika Mwaka wa Fedha 2021/2022. Fedha hizo ni za nje. Kamati ilitaarifiwa kwamba, kazi zinazoendelea Tanzania Bara na Zanzibar ni pamoja na maandalizi ya baseline study , upembuzi yakinifu, kuandaa mfumo wa uhasibu wa mradi, na tathmini ya athari za mazingira hususan kwa ajili ya uvuvi na usimamizi wa mradi ikiwa ni takriban asilimia 10 ya utekelezaji.Mradi Na. 4937 Ujenzi wa Kiwanda cha Uchapaji Nyaraka za Serikali Mradi huu unalenga kuboresha shughuli za uchapishaji wa nyaraka za Serikali. Lengo hilo lingeboresha azma ya Serikali inayotekelezwa kupitia kwa Mpigachapa Mkuu wa Serikali. Jumla ya Sh. 2,500,000,000 zilitengwa katika Mwaka wa Fedha 2021/2022 kwa ajili hiyo. Hata hivyo, mradi huu 10 haujapata kiasi chochote cha fedha iliyopangwa kufikia Februari, 2022. Hali hiyo, kwa maoni ya Kamati, haioneshi mkazo wa Serikali katika shughuli za uchapishaji wa nyaraka zake. Uchambuzi huo unasisitiza umuhimu wa Serikali kuzingatia nafasi ya shughuli za uchapishaji wa nyaraka zake katika dhana ya utawala bora.Mradi Na. 6205 Programu ya Kukuza Kazi za Staha (Decent Work Country Program) Mradi huu unahusu kujenga stadi za Maisha kwa vijana kupitia programu ya kazi za staha. Jumla ya Sh. 1,814,000,030 zilitengwa kwa ajili ya utekelezaji wa mradi huu. Bajeti yote iliyotengwa ni fedha za nje. Taarifa iliyoenyesha kuwa, hadi Februari 2022, mradi ulipokea Sh. 709,831,927. Kamati ilijulishwa kuwa, fedha hizo zilitumika kufanya kazi kuu tatu mbazo ni:Tathmini na mapitio ya sera ya vijana ya 2007Utafiti na maboresho ya muongozo wa stadi za Maisha kwa vijana; na Mapitio ya programu ya kazi za staha Mheshimiwa Spika, kwa hatua hiyo ya utekelezaji, tija ya mradi haijaanza kuonekana licha ya kiwango hicho cha fedha kupokewa. Kamati ina maoni kuwa taasisi za umma, zinapaswa kuzingatia thamani halisi ya pesa inayopatikana kwa ajili ya utekelezaji wa miradi kwa hatua zinazofikiwa.Mradi Na. 6581 Programu ya Kukuza Ujuzi Nchini Hadi kufikia Februari, 2022 programu hii ilikuwa imepokea shilingi bilioni 6 kati ya shilingi bilioni 9 kutekeleza majukumu mbalimbali ikiwemo yafuatayo:Kutoa mafunzo ya ujuzi na stadi za kazi kwa njia ya uanagenzi kwa vijana; na Kujenga Vitalu Nyumba (Greenhouses) katika Halmashauri 36 za Mikoa mitano (5). Mheshimiwa Spika, Kamati ilipotembelea Kitalu Nyumba katika Halmashauri ya Wilaya ya Meru, ilibaini kwamba Ofisi ya Waziri Mkuu iliweka vigezo vya namna ya kuwapata vijana katika maeneo yao. Hata hivyo, ilibainika kuwa vigezo hivyo havizingatiwi ipasavyo na kuathiri upatikanaji wa makundi maalum. Aidha, udadisi wa Kamati ulidhihirisha kuwa vijana wanaonufaika na mafunzo haya hupata ujuzi wenye manufaa, lakini inakuwa vigumu kwa ujuzi huo kuwasaidia katika Maisha halisi. Sababu ya ugumu huo ni gharama kubwa ya kujenga vitalu nyumba ikiunganishwa na ombwe la upatikanaji wa mitaji kwa vijana wanaohusika. Kwa mfano, Kamati ilibaini kwamba, ujenzi wa kitalu nyumba kimoja hugharimu wastani wa Sh. 14,000,000 na Sh. 8,000,000 iwapo kwa malighafi za asili. Hata hivyo, gharama zote hizi ni ngumu kwa vijana hawa kuzimudu. Kwa maoni ya Kamati, hali hiyo isipofanyiwa kazi, programu ya kukuza ujuzi nchini halitakuwa na tija. Mradi Na. 4952 Mfuko wa Maendeleo ya Vijana Mradi huu ni kwa ajili ya kutoa mikopo kwa vijana na unatekelezwa kwa fedha za ndani. Hadi kufikia Februari 2022, jumla ya Sh. 1,000,000,000 zilikuwa zimepokelewa ikiwa ni asilimia mia moja (100%) ya fedha iliyotengwa. Taarifa za utekelezaji wa mradi zinaonyesha kuwa maombi yaliyopokewa na kukudhi vigezo hadi Februari 2022 ni Sh. 205,000,000 sawa na asilimia 20.5. Kwa kiasi hicho,asilimia 79.5 ya fedha iliyopokewa imeendelea kubaki bila kupata walengwa waliokusudiwa. Mheshimiwa Spika, hali hiyo inaweza kutafsiriwa kuwa, mfuko wa maendeleo kwa vijana haueleweki kwa walengwa, au masharti yaliyowekwa hayana uhalisia. Kamati ina maoni kuwa, ili kufanikisha azma ya mradi huu kuna umuhimu wa kuutangaza mfuko wa maendeleo ya vijana na kutathmini vigezo vilivyowekwa. Utekelezaji wa Maoni, Ushauri na Mapendekezo ya Kamati Mheshimiwa Spika, wakati wa uchambuzi wa Bajeti ya Ofisi ya Waziri Mkuu kwa Mwaka wa Fedha 2021/2022, Kamati ilitoa maoni, ushauri na mapendekezo mbalimbali ili kuboresha utekelezaji wa Bajeti ya Ofisi hiyo. Naomba kulitaarifu Bunge lako tukufu kwamba kwa sehemu kubwa Serikali imezingatia maoni na ushauri wa Kamati. Hata hivyo, kuna baadhi ya maoni na ushauri ambayo yamezingatiwa kwa sehemu na machache kutozingatiwa kabisa. Mfano wa ushauri uliozingatiwa kikamilifu ni pamoja na ushauri juu ya muundo wa bajeti ya matumizi ya kawaida ambapo Kamati ilishauri Ofisi ya Waziri Mkuu kuandaa bajeti ya mwaka 2022/2023 yenye kuendana na uhalisia wa mahitaji ya utekelezaji wa vipaumbele na majukumu ya Ofisi hiyo. Kamati imebaini kwamba Ofisi ya Waziri Mkuu imeongeza bajeti ya Matumizi ya Kawaida (OC) sawa na ushauri wa Kamati. Mheshimiwa Spika, Kamati pia ilishauri Serikali kuhakikisha kwamba inatoa fedha za kutosha na kwa wakati kutekeleza miradi ya maendeleo. Ushauri huu umezingatiwa kwa sehemu kwa sababu hadi Februari, 2022 wastani wa asilimia 55.09 ya fedha za maendeleo zilikuwa zimepokelewa. Kamati inaendelea kusisitiza Serikali kuendelea kutenga fedha za utekelezaji wa miradi ya maendeleo kwa kutumia 13 fedha za ndani kwa kuwa mwenendo wa upatikanaji wa fedha za nje ni wa kusuasua. UCHAMBUZI WA MAKADIRIO YA MAPATO NA MATUMIZI KWA MWAKA WA FEDHA 2022/2023 3.1 Maduhuli Mheshimiwa Spika, katika Mwaka wa Fedha 2022/2023 Ofisi ya Waziri Mkuu inaomba kuidhinishiwa kukusanya jumla ya Sh. 51,110,000,000 ikilinganishwa na Sh. 35,086,000,000 katika Mwaka wa Fedha 2021/2022 kama ambavyo imeainishwa katika Jedwali Na. 4. Hii ni na sawa na ongezeko la asilimia 45 ukilinganisha na makadirio ya makusanyo ya maduhuli kwa mwaka unaoisha.Mheshimiwa Spika, katika Mwaka wa Fedha 2022/2023 Ofisi ya Waziri Mkuu pamoja na taasisi zilizo chini yake inaomba kuidhinishiwa jumla ya Sh. 86,411,679,000 ikiwa ni Fedha za Matumizi ya Kawaida. Kati ya fedha hizo, Sh. 20,101,214,761 ni mishahara, Sh. 20,508,752,239 ni ruzuku na Sh. 45,801,712,000 ni matumizi mengineyo (OC) kama ambavyo imechanganuliwa katika Jedwali Na. 5.Mheshimiwa Spika, Bajeti ya Matumizi ya Kawaida katika Mwaka wa Fedha 2022/2023 imeongezeka kwa asilimia 14.66 ukilinganisha na Mwaka wa Fedha unaoisha ambapo bajeti ya Matumizi ya kawaida ilikuwa Sh. 75,360,457,000. Kamati imebaini kwamba, moja kati ya sababu ya ongezeko hili ni maoni ya Kamati kwamba Serikali ipange bajeti kulingana na mahitaji halisi. Aidha, ongezeko hilo linaakisi mahitaji ya kifedha kulingana na sababu mbalimbali za kiuchumi ikiwemo kupanda bei kwa bidhaa na huduma. Hata hivyo, Kamati inashauri Serikali kuhakikisha kwamba fedha zinazoombwa zinatumika vizuri. Na ili kuhakikisha hili linatekelezwa ipasavyo, Kamati inaishauri Serikali kuhakikisha kwamba inawasilisha mbele ya kamati taarifa mbalimbali za utekelezaji wa bajeti kwa mujibu wa Sheria. Taarifa hizo zibainishe na kuainisha matumizi ya kila fedha ili kuweka uwazi katika matumizi ya Serikali kwa wawakilishi wa wananchi.Miradi ya Maendeleo Mheshimiwa Spika, katika Mwaka wa Fedha 2022/2023 Ofisi ya Waziri Mkuu inaomba kuidhinishiwa Sh. 39,524,949,000 kwa ajili ya Utekelezaji wa Mpango wa Maendeleo. Kati ya fedha hizo, Sh. 21,760,000,000 ni fedha za ndani, na Sh. 17,764,949,000 ni fedha za nje. Mheshimiwa Spika, bajeti ya maendeleo katika Mwaka wa Fedha 2022/2023 imepungua kwa takriban shilingi bilioni 1.66 ukilinganisha na bajeti ya Mwaka wa Fedha unaoisha kwa sababu baadhi ya miradi haikutengewa fedha kwa kuwa ilikuwa katika hatua za mwisho, na baadhi ilitengewa fedha pungufu. Hata hivyo, baadhi ya miradi ambayo haikuwemo katika bajeti ya Mwaka 2021/2022 inaombewa fedha katika Mwaka wa Fedha 2022/2023 kama ambavyo Jedwali Na. 6 linaainisha.Mheshimiwa Spika, Kamati imebaini kwamba, bado kiwango cha fedha ambacho kinatengwa kwa kutumia fedha za nje ni kikubwa ukilinganisha na kile kilichotengwa kwa fedha za ndani. Mheshimiwa Spika, katika Mwaka wa Fedha 2022/2023 Serikali imetenga takriban shilingi bilioni 1.88 ili kutekeleza Mradi Na. 4937 - Ujenzi wa Kiwanda cha Uchapaji Nyaraka za Serikali. Katika Mwaka wa Fedha unaoisha, mradi huo ulitengewa shilingi bilioni 2.5 ambazo kama ilivyoelezwa hapo awali, hakuna fedha iliyopokelewa kutekeleza mradi huo kufikia Februari, 2022.MAONI NA USHAURI WA KAMATI Maoni na Ushauri wa Jumla Mheshimiwa Spika, kwa kuzingatia majadiliano ya kina kuhusu Makadirio ya Mapato na Matumizi ya Ofisi ya Waziri Mkuu kwa Mwaka wa Fedha 2022/2023 Kamati inatoa maoni, ushauri na mapendekezo ya jumla kwa mafungu yote kama ifuatavyo:Kamati ilibaini kuwa ni asilimia 15 tu ya maduhuli yaliyopangwa kukusanya na ofisi ya Waziri Mkuu (Sera, Bunge na Uratibu) yalikusanywa hadi kufikia tarehe 28 Februari 2022; Kamati inaishauri Serikali kuongeza ubunifu na kasi ya ukusanyaji maduhuli na ijiwekee malengo ya ukusanyaji maduhuli ambao yanaakisi uwezo wa ukusanyaji, na hali halisi ya vyanzo vya mapato. Aidha, Serikali iandae mpango mkakati wa makusanyo ambao utaiwezesha kuandaa taarifa ya kila mwezi ya makusanyo na tathmini ya uwezo wa ukusanyaji maduhuli.Kamati ilibaini kwamba ni asilimia 42.23 tu ya fedha za nje na na asilimia 59.38 ya fedha za ndani zilizotengwa kwa ajili ya miradi ya maendeleo katika Ofisi ya Waziri Mkuu ndizo zilipatikana. Kamati ina shauri kwamba Serikali ihakikishe kwamba inatoa kwa wakati Fedha za Maendeleo na Matumizi Mengineyo ili kuziwezesha taasisi na idara za Serikali kutekeleza majukumu yake kwa ufanisi. Aidha, Serikali ijielekeze zaidi kwenye kutumia vyanzo vya ndani katika kutekeleza Miradi mbalimbali ya Maendeleo nchini. Fedha zinazotengwa kwa ajili ya mafunzo ya watumishi zinaweza kusaidia kukuza weledi, kuongeza ufanisi na motisha kwa watumishi iwapo fedha hizo zitatolewa na kutumika inavyostahili. Serikali itumie fedha za mafunzo na matumizi mengineyo kuwapatia watumishi mafunzo ya ndani na nje ya nchi ili kuwawezesha kutekeleza majukumu yao kwa ufanisi zaidi.Serikali iweke mkakati wa muda mrefu kuhusu namna ya kutekeleza miradi yake yote ya maendeleo ili kuhakikisha miradi hiyo inakamilika kwa wakati. Mkakati huo uainishe kila mradi na kipindi ambacho kinatarajiwa kukamilisha miradi hiyo. Aidha, katika mkakati huo, Serikali iainishe namna ambavyo miradi iliyokamilika itatunzwa na kufanyiwa ukarabati wa mara kwa mara (routine maintenance) ili kuitunza miradi hiyo.Maoni na Ushauri Mahsusi Fungu 37 – Ofisi ya Waziri Mkuu (Sera, Bunge na Uratibu)Lengo la Serikali kubadilisha Idara ya Mpiga Chapa kuwa Wakala wa Upigaji Chapa, linaweza kuwa na tija likitekelezwa ipasavyo. Hata hivyo, lengo hilo litakosa maana halisi kiutekelezaji iwapo Serikali haitaajiri wataalamu na kuwezesha utekelezaji wa mradi wa Ujenzi wa Kiwanda cha Uchapaji.Serikali iharakishe mpango wa ujenzi wa Kiwanda cha Uchapishaji Dodoma kwa kutoa fedha kiasi cha shilingi bilioni 2.5 zilizotengwa kutekeleza mradi huo katika Mwaka wa Fedha 2021/2022 na kutenga fedha za kutosha katika Mwaka wa Fedha 2022/2023. Aidha, Kamati inashauri Serikali kufanya usanifu wa kiwanda hicho kwa kuzingatia masuala yafuatayo:Uwezo wa kiwanda kuchapisha nyaraka za idara na taasisi nyingi za Serikali kwa kadri iwezekanavyo;Urahisi wa wizara, idara na taasisi zote za Serikali kufika eneo ambapo kiwanda hicho kitajengwa;Mifumo ya kiulinzi na kiusalama ili kuhakikisha kwamba nyaraka za Serikali zinazochapishwa hazivuji, kuharibika wala kughushiwa kirahisi; na Mahitaji halisi ya mifumo ya teknolojia ya kisasa ambayo itarahisisha utendaji wa kiwanda hicho na kuongeza ufanisi.Serikali iandae mpango kazi wa kuajiri wataalamu na kuwapa mafunzo watumishi waliopo katika Idara ya Mpigachapa Mkuu wa Serikali ili Kiwanda Kipya cha Uchapishaji kitakapojengwa, kihudumiwe na watumishi wenye sifa na weledi. Kwa kufanya hivyo, Serikali itaokoa fedha nyingi na kuzalisha ajira za kudumu kwa vijana wetu wenye ujuzi wa masuala ya uchapishaji na kuondokana na mazoea ya kuchapisha nyaraka za Serikali kwa watu na makampuni binafsi.Fungu 65 – Ofisi ya Waziri Mkuu (Kazi, Vijana, Ajira na Wenye Ulemavu)Serikali ihakikishe kwamba, inamrahisishia mwananchi kupata taarifa kuhusu fursa zinazopatikana katika programu mbalimbali ambazo zinaweza kumsaidia kujieleta maendeleo. Aidha, Serikali itengeneze mazingira wezeshi na ya kisera, kisheria na kiutekelezaji kwa lengo la kumpunguzia mwananchi huyo gharama sizizo za lazima wakati akizitafuta fursa hizo.Uwekaji wa vigezo na viwango vya upatikanaji wa watu wenye mahitaji maalumu kwa lengo la kuwawezesha, unapoteza maana iwapo vigezo hivyo havitazingatiwa. Aidha, vigezo vinavyowekwa visipokuwa na uhalisia, vitaathiri mafanikio na ufikiaji wa lengo la Programu ya 21 Maendeleo kwa vijana. Serikali izingatie vigezo vilivyowekwa ili kutoa fursa sawa kwa watu wenye ulemavu. Ofisi ya Waziri Mkuu kwa kushirikiana na Wizara ya Mambo ya Nje na Ushirikiano wa Afrika Mashariki, ihakikishe kwamba inachangamkia fursa za ajira zinazopatikana katika nchi nyingine. Aidha, Serikali iweke mifumo thabiti ya kuhakikisha kwamba, watanzania watakaopata fursa ya ajira hizo, haki zao za msingi na kisheria zinalindwa ikwemo uhifadhi wa utu wao. Vilevile Serikali ifanye tafiti za kujua madhara yanayoweza kuambatana na ajira hizo ili kupima iwapo kuna ulazima kwa wananchi wake kwenda kufanya kazi hizo nje ya nchi.Serikali itathmini vigezo vilivyowekwa katika Mradi Na. 4952 - Mfuko wa Maendeleo ya Vijana ili vijana wengi zaidi ambao wanastahili kupatiwa mikopo kupata mikopo hiyo bila kikwazo. Aidha, Serikali ihakikishe kwamba inatengeneza mfumo madhubuti ambao utawezesha mikopo hiyo kurejea kwa wakati ili vijana wengi zaidi waweze kunufaika na mradi huu.Katika Mradi Na. 6581 Programu ya Kukuza Ujuzi Nchini, Serikali ihakikishe kwamba ujuzi unaopatikana katika vitalu nyumba (greenhouses) na uanagenzi (apprenticeship) haupotei. Aidha, Serikali ione umuhimu wa kutoa ruzuku ya vifaa vya ujenzi na malighafi kwa vijana wanaoshiriki katika programu hii ili vijana hao waweze kumudu gharama muhimu kama vile kujenga vitalu nyumba kwa gharama nafuu. Ili kuongeza ufanisi katika masuala yanayohusu mafunzo kwa vitendo (internship) na uanagenzi (apprenticeship) , Ofisi ya Waziri Mkuu ishirikiane na Wizara ya Elimu, Sayansi na Teknolojia ili kufanya mabadiliko katika mitaala kwa lengo la kuwapatia vijana mafunzo na kupunguza gharama za mafunzo hayo baada ya kumaliza masomo. Serikali ione namna ambayo mikopo itokanayo na Mfuko wa Maendeleo ya Vijana inawanufaisha vijana ambao tayari wana mafunzo mbalimbali yanayotolewa na programu hii. Aidha, kamati inashauri kwamba Serikali isimamie kikamilifu upatikanaji wa vijana wanaoshiriki programu hii ili makundi maalum yawakilishwe kikamilifu.Serikali ione umuhimu wa kuunganisha mifuko na programu mbalimbali zinazohusu uwezeshaji wa vijana ili kuwe na sera, na utaratibu wa kitaifa wa wa kuwawezesha vijana. Sambamba na hilo, Serikali iandae mfumo Madhubuti wa marejesho ya fedha zinazotolewa kwa vijana ziwanufaishe vijana wengine.Fungu 61 – Tume ya Taifa ya Uchaguzi Ili kupanua wigo wa wapiga kura, Serikali itoe elimu ya mpiga kura nchini na kuwaeleimisha wananchi kuhusu umuhimu wa kujitokeza kwa wingi siku ya kupiga kura. Elimu hii itolewe kwa ubunifu ambao utawezesha hadhira kubwa zaidi ya Watanzania kuelimishwa kuhusu haki hii ya msingi ya kikatiba.Tume ya Taifa ya Uchaguzi ihuishe daftari la mpiga kura ili kila Mtanzania mwenye sifa zakupiga kura aweze kuandikishwa bila kubaguliwa kwa misingi yoyote. Fungu 27 - Ofisi ya Msajili wa Vyama vya Siasa Ofisi ya Msajili wa Vyama vya Siasa itoe elimu ya kutosha kwa wasimamizi, wasaidizi wa uchaguzi, vyama vya siasa na wagombea kuhusu Sheria zinazosimia uchaguzi zinazoratibiwa na Ofisi ya Msajili wa Vyama vya Siasa. Elimu hii itolewe kabla na baada ya uchaguzi.Taarifa za vyama vya siasa katika rejista za kisheria zihuishwe ipasavyo na kwa wakati ili kuwezesha watumiaji na wadau mbalimbali wa taarifa hizo kuwa na taarifa sahihi na kwa wakati.HITIMISHO Mheshimiwa Spika, napenda kukushukuru kwa kunipa nafasi ya kuwasilisha taarifa hii. Aidha, napenda kuwashukuru Wajumbe wa Kamati ya Kudumu ya Bunge ya Katiba na Sheria ambao maoni, ushauri na ushirikiano wao umewezesha Kamati kutekeleza majukumu yake kwa ufanisi na hatimaye kukamilika kwa taarifa hii. Naomba majina yao yaingie kwenye kumbukumbu za kudumu za Bunge kama yalivyo wasilishwa katika taarifa hii;Mheshimiwa Spika, naomba pia niwashukuru watendaji wote wa Ofisi ya Waziri Mkuu pamoja na taasisi zake kwa ushirikiaono walioupatia Kamati wakiongozwa na makatibu wakuu wa Ofisi hiyo Dkt. John Anthony Jingu – (Sera, Bunge na Uratibu) na Dkt. Jamal Adam Katundu – (Kazi, Vijana, Ajira na Wenye Ulemavu) wakisaidiwa na naibu katibu mkuu Ndg. Kaspar Kaspar Mmuya (Sera, Bunge na Uratibu). Mheshimiwa Spika, mwisho lakini sio kwa umuhimu, napenda kumshukuru Katibu wa Bunge Ndg. Nenelwa Mwihambi, ndc kwa kuratibu vema shughuli za Kamati na Bunge kwa mujibu wa Katiba ya Nchi. Aidha, nawashukuru Mkurugenzi wa Idara ya kamati za Bunge Ndg. Athuman Hussein, Mkurugenzi Msaidizi Ndg. Gerald Magili na Makatibu wa Kamati hii Ndg. Yona Kirumbi na Ndg. Elihaika Mtui wakisaidiwa na Bi. Theresia Jacob, kwa kuratibu shughuli za Kamati na kufanikisha kukamilika kwa taarifa hii.Mheshimiwa Spika, baada ya maelezo hayo, sasa naliomba Bunge lako tukufu likubali kuidhinisha Makadirio ya Mapato na Matumizi ya Ofisi ya Waziri Mkuu kwa Mwaka wa Fedha 2022/2023 kama yalivyowasilishwa na mtoa hoja. Mheshimiwa Spika, naomba kuwasilisha na ninaunga mkono hoja. Dkt. Joseph Kizito Mhagama, Mb MWENYEKITI Kamati ya Kudumu ya Bunge ya Katiba na Sheria 06 Aprili, 2022