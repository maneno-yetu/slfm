18 Februari, 2022 TAARIFA YA MWAKA YA SHUGHULI ZA KAMATI YA KUDUMU YA BUNGE YA SHERIA NDOGO KWA KIPINDI CHA JANUARI 2021 HADI FEBRUARI 2022 IKISIRI Taarifa hii inawasilishwa kwa mujibu wa Kanuni ya 136 (15) ya Kanuni za Kudumu za Bunge, Toleo la Juni, 2020 (Kanuni za Bunge). Madhumuni yake ni kuliwezesha Bunge kuijadili na hatimaye kuamua kutokana na mapendekezo yanayotolewa. Ili kufanikisha hilo, Taarifa imegawanyika katika sehemu kuu tano ambapo, Sehemu ya Kwanza ni maelezo ya jumla inayofuatiwa na Sehemu kuu za msingi tatu na Sehemu ya mwisho inahitimisha. Sehemu ya Kwanza inabainisha msingi wa shughuli za Kamati kutoka kwenye Katiba, Kanuni za Bunge na Sheria yaTafsiri ya Sheria, Sura ya 1. Aidha, sehemu hiyo inabainisha njia zilizotumika. Sehemu ya Pili inafafanua shughuli zilizotekelezwa. Shughuli hizo ni mafunzo ya awali, uchambuzi wa Sheria ndogo na uchambuzi wa Taarifa za Utekelezaji wa Mapendekezo ya Bunge kuhusu Sheria Ndogo. Matokeo ya Uchambuzi wa Taarifa za utekelezaji yameonesha hatua kuu mbili zilizofikiwa katika utekelezaji wa mapendekezo yaliyokwishatolewa kuhusu Sheria Ndogo. Hatua hizo ni kuwa na Rasimu ya marekebisho ya Sheria Ndogo iliyofanyiwa uhakiki na kusubiri kuchapishwa na kutangazwa. Hatua nyingine ni kuwa na Rasimu iliyopatikana lakini haijafikia uhakiki. Aidha, ufafanuzi unatolewa kuhusu mapendekezo ambayo hayajafanyiwa kazi. Sehemu ya Tatu inaonesha matokeo ya uchambuzi wa Sheria Ndogo 130 zilizowasilishwa wakati wa Mkutano wa tano wa Bunge. Matokeo ya uchambuzi yanabainisha dosarin 21 katika Sheria Ndogo hizo. Dosari hizo zimeainishwa katika namna kuu tatu ambazo ni kukinzana na masharti ya sheria mama na sheria nyingine za nchi (Sheria Ndogo 1), kutoendana na misingi ya uandishi (Sheria Ndogo 8) na kuweka masharti yasiyo ya uhalisia (Sheria Ndogo 2). Sehemu ya Nne ambayo ni msingi wa mapendekezo imebainisha maoni kuhusu mambo makuu manane (8). Mambo hayo ni: Sheria Ndogo kukinzana na masharti ya Sheria mama, kutozingatia misingi ya uandishi bora wa sheria, kuwa na masharti yasiyozingatia uhalisia na kukosa usahihi na ufasaha katika uandishi wa majedwali. Mengine ni uchelewaji katika utekelezaji wa mapendekezo yaliyokwisha tolewa na Bunge kuhusu Sheria Ndogo, Kutokutekelezwa kabisa kwa mapendekezo ya Bunge, Ushirikishwaji hafifu wa Wadau kwenye mchakato wa utungaji Sheria Ndogo pamoja na utozaji wa ada zinazofana katika chanzo kimoja unaofanywa na mamlaka zaidi ya moja. Kwa muhtasari, sehemu hii inapendekeza Bunge likubali mapendekezo yafuatayo:Mamlaka zilizotunga Sheria Ndogo zenye kukinzana na masharti ya sheria mama na sheria nyingine za nchi, zirekebishe sheria ndogo hizo;Mamlaka zilizokabidhiwa madaraka ya kutunga Sheria Ndogo zilikutwa na dosari ya kutozingatia misingi ya uandishi bora wa sheria, zirekebishe dosari hiyo;Mamlaka zinazohusika na kutungwa kwa Sheria Ndogo zilizobainika kuwa na masharti yasiyozingatia uhalisia, zifanye marekebisho haraka;Mamlaka zilizotunga Sheria Ndogo na kubainika kuwa na dosari katika uandishi wa majedwali zifanye marekebisho; Mamlaka zilizobainika kuwa zimechelewa kutekeleza mapendekezo ya kurekebisha Sheria Ndogo zilizokutwa na dosari, zikamilishe haraka mchakato wa marekebisho;Mamlaka zilizobainika kutokuwa zimeanza utekelezaji wa mapendekezo ya Bunge yaliyohusu kurekebisha dosari katika sheria ndogo: zitekeleze mapendekezo hayo haraka; na zitoe taarifa kwa Kamati ya Sheria Ndogo kuhusu ya hatua inayofikiwa, kabla ya kuahirishwa kwa Mkutano wa Saba wa Bunge.Taasisi zinazotunga au kufanya marekebisho mbalimbali katika Sheria Ndogo, zishirikiane inavyostahili na Ofisi ya Mwanasheria Mkuu wa Serikali;Mamlaka zinazohusika na Sheria Ndogo zilizobainika kutoza kwa pamoja ada zinazofanana katika chanzo kimoja: zikamilishe mchakato wa kupitia Sheria Ndogo hizo ili kuhuisha viwango vya ada; na Zizingatie umuhimu wa kuweka masharti yasiyoweka ugumu wa utekelezaji wake kwa watu wenye kipato cha chini.Mamlaka zilizokabidhiwa madaraka ya kutunga Sheria Ndogo, zizingatie umuhimu wa kuwashirikisha wadau kikamilifu katika mchakato wa utungaji wa sheria hizo. Sehemu ya Tano na ya mwisho ya Taarifa, inahitimisha na kutoa hoja kwamba Bunge liipokee na kuikubali Taarifa ya Kamati ya Kudumu ya Bunge ya Sheria Ndogo pamoja na maoni na mapendekezo yaliyotolewa. TAARIFA YA MWAKA YA SHUGHULI ZA KAMATI YA KUDUMU YA BUNGE YA SHERIA NDOGO KWA KIPINDI CHA JANUARI 2021 HADI FEBRUARI 2022 [Imetolewa chini ya Kanuni ya 136 (15) ya Kanuni za Kudumu za Bunge, Toleo la Juni, 2020] SEHEMU YA KWANZA UTANGULIZI Maelezo ya Jumla Mheshimiwa Spika, kwa mujibu wa Kanuni ya 136 (15) ya Kanuni za Kudumu za Bunge, Toleo la Juni, 2020 (Kanuni za Bunge) naomba kuwasilisha Taarifa ya Mwaka ya Shughuli za Kamati ya Kudumu ya Bunge ya Sheria Ndogo. Taarifa hii inaelezea kwa shughuli mbalimbali zilizotekelezwa na Kamati zinazohusu uchambuzi wa Sheria Ndogo kwa kipindi cha mwaka mmoja kuanzia Januari, 2021 hadi Februari, 2022 Mheshimiwa Spika, majadiliano ya Bunge kuhusu Taarifa hii yataliwezesha Bunge kufuatilia na kudhibiti madaraka yake yaliyokasimiwa kwa mamlaka nyingine kutunga sheria Ndogo. Kwa kufanya hivyo, litakuwa limetekeleza wajibu wake unaozingatia nafasi yake katika utungaji wa Sheria za nchi. Aidha, Bunge litaweza kujiridhisha na namna sheria ndogo zinavyochangia kuboresha maisha ya watanzania na kushauri hatua zinazostahili kuchukuliwa kuhusu sheria ndogo nchini. Taarifa hii pia imeainisha matokeo ya Uchambuzi wa Sheria Ndogo mbalimbali zilizowasilishwa katika Mkutano wa Tano wa Bunge tarehe 9 Novemba, 2021 pamoja na maoni na mapendekezo ya Kamati kuhusu dosari zilizobainika wakati wa uchambuzi wa Sheria Ndogo hizo.Muundo wa Taarifa Mheshimiwa Spika, ili kufanikisha ufuatiliaji wa Bunge lako tukufu na kurahisisha majadiliano ya hoja na hatimaye uamuzi wenye tija, naomba kuonesha muundo na mawanda (scope) ya taarifa hii. Kwa madhumuni hayo, nitangulie kueleza kuwa, taarifa hii imegawanyika katika sehemu kuu tano:Sehemu ya kwanza ambayo ni ya utangulizi inatoa maelezo ya jumla kuhusu kuhusu taarifa hii ili kuandaa muktadha wa majadiliano; Sehemu ya pili inafafanua shughuli zilizotekelezwa inayohusu shughuli zilizotekelezwa inafafanua ili kuonesha msingi wa matokeo;Sehemu ya Tatu inafafanua matokeo ya Uchambuzi wa Sheria Ndogo zilizowasilishwa wakati wa Mkutano wa tano wa Bunge;Sehemu ya Nne inafanya majumuisho wa maoni kutokana na Shughuli zilizotekelezwa ili kujenga msingi wa mapendekezo katika hoja ya Kamati ya Kudumu ya Bunge ya Sheria Ndogo inayojadiliwa leo; na Sehemu ya Tano na ya mwisho inayohitimisha hoja ili kuliomba Bunge lifanye uamuzi. Mheshimiwa Spika, ili kumbukumbu za majadiliano ya Bunge ziwe katika mtiririko unaoeleweka kwa urahisi, Taarifa hii inasomeka kwa pamoja na majedwali Na. 1 na Na. 2 ambayo yameambatishwa. Naliomba Bunge lako Tukufu liipokee na kuijadili Taarifa hii ili hatimaye lifanye uamuzi unaostahili.Msingi wa Shughuli za Kamati Mheshimiwa Spika, msingi wa shughuli za Kamati unatiririka kutoka Katiba ya Jamhuri ya Muungano wa Tanzania ya Jumhuri ya Muungano wa Tanzania ya Mwaka 1977 (Katiba), Sheria ya Tafsiri ya Sheria, Sura ya 1 (The Interpretation of Laws Act, Cap.1) na Kanuni za Bunge. Katika mtiririko huo, madaraka ya kutunga Sheria, masharti ya kutunga Sheria Ndogo, utekelezaji wa madaraka ya Bunge na majukumu ya uchambuzi wa Sheria Ndogo vimeanishwa kama ifuatavyo:Katiba ya Jamhuri ya Muungano wa Tanzania Mheshimiwa Spika, Katiba ya nchi ni hati kuu inayotoa idhini kwa mambo yote ya kisheria, kisiasa na kijamii katika Taifa. Ibara ya 8(1) inaonesha kuwa, msingi wa mamlaka yote ya nchi ni wananchi. Aidha, Ibara hiyo inaonesha kuwa, lengo kuu la Serikali ni ustawi wa wananchi. Hivyo, Bunge, mamlaka ya utendaji na mamlaka ya kusimamia haki, kamwe havitatekeleza madaraka yao kwa namna tofauti na kuwezesha ustawi wa wananchi. Mheshimiwa Spika, Ibara ya 4 ya Katiba imeweka mgawanyo wa madaraka na kulitambua Bunge kama chombo cha kutunga sheria na kusimamia shughuli za umma. Aidha, Ibara ya 97 ya Katiba imelipa Bunge uwezo wa kukabidhi madaraka kwa mtu au mamlaka nyingine kutunga sheria ndogo. Mheshimiwa Spika, Ibara ya 96 ya Katiba imelipa Bunge uwezo wa kuunda Kamati za namna mbalimbali kama zitakavyofafanuliwa katika Kanuni za Bunge kwa ajlli ya utekelezaji bora wa madaraka yake. Kamati ya Kudumu ya Sheria ya Ndogo kama zilivyo Kamati zingine, imeundwa kutokana na mamlaka ya Bunge kikatiba na madhumuni yake ni kuwezesha utekelezaji bora wa madaraka ya Bunge ya kutunga Sheria zote nchini.Kanuni za Kudumu za Bunge Mheshimiwa Spika, Kanuni za Kudumu za Bunge lolote katika demokrasia ya kibunge kama Tanzania, zinaelekeza utekelezaji wa madaraka ya Bunge na uendeshaji wa shughuli zake kwa mujibu wa Katiba ya nchi inayohusika. Kanuni za Bunge la Tanzania zimetungwa chini ya Ibara ya 89 ambayo ni Sura ya 2 ya Sheria za Tanzania. Kanuni hizo zimezingatia masharti ya Ibara ya 96 (2) kwa kuanzisha Kamati za Kudumu za Bunge kama ilivyoelekezwa katika Kanuni ya 135 ikisomwa kwa pamoja na Nyongeza ya Nane ya Kanuni za Bunge. Aidha, kifungu cha 11 (1) cha Nyongeza ya Nane, kimefafanua majukumu ya Kamati ya Kudumu ya Bunge ya Sheria Ndogo. Majukumu hayo ni kuchambua Sheria Ndogo ili kujiridhisha iwapo hazikinzani na Katiba ya nchi, Sheria inayoruhusu kutungwa kwa sheria ndogo zinazohusika na Sheria zingine za nchi.Sheria ya Tafsiri ya Sheria, Sura ya 1 Mheshimiwa Spika, Sheria ya Tafsiri ya Sheria, inayosimamia masuala yanayohusu uandishi, matumizi, tafsiri na uzingatiaji wa Sheria za nchi, imeweka masharti mbalimbali ikiwemo uwekaji Mezani Bungeni na madaraka ya Bunge katika Sheria Ndogo. Kifungu cha 38 cha Sheria hii, kinaweka sharti la kuweka Mezani Sheria Ndogo zote ndani ya siku 6 za Mkutano wa Bunge unaofuata baada ya kuwa zimechapishwa na kutangazwa kwenye gazeti la Serikali. Aidha, kifungu hicho kinaruhusu Bunge kuona kama Sheria Ndogo inayohusika inaweza kubadilishwa, kurekebishwa au kuongezwa masharti mengine. Njia na Mbinu Zilizotumika Mheshimiwa Spika, Kanuni ya 142 ya Kanuni za Bunge inaitaka Taarifa hii kubainisha njia na mbinu zilizotumika wakati Kamati ilipotekeleza majukumu yake. Naomba kulijulisha Bunge kuwa, njia na mbinu zilizotumika ni kama ifuatavyo: Kupitia orodha ya Sheria Ndogo zote zilizowekwa mezani Bungeni. Lengo la mbinu hiyo ni kupata wigo wa kazi ya uchambuzi na kufahamu sekta zinazohusika; Kupitia neno kwa neno katika uchambuzi wa awali ili kubaini masharti yanayowekwa na Sheria Ndogo inayohusika. Aidha, mbinu hii iliwezesha Kamati kubaini iwapo kuna jambo la kulihakiki kulingana na majukumu ya Kamati;Kuhakiki mtiririko wa maudhui kwa kulinganisha masharti yanayowekwa katika Sheria Ndogo ikiwa ni pamoja na Majedwali kama yapo;Kuainisha maudhui ya Sheria Ndogo na madhumuni ya Sheria Kuu iliyoruhusu kutungwa kwa Sheria Ndogo inayohusika;Kuoanisha masharti ya Sheria Ndogo inayochambuliwa na misingi iliyowekwa katika Katiba, Sheria Kuu (Sheria Mama) na Sheria Nyingine za nchi;Kutafakari uhalisia wa masharti yanayowekwa na Sheria Ndogo inayohusika. Lengo ni kubaini uwezekano wa kutekelezeka;Kufanya upembuzi wa kina wa Sheria Ndogo kwa kutathmini masharti ya Sheria Ndogo inayohusika yanavyozingatia Katiba, Sheria Kuu na Sheria nyingine za nchi; na Kufanya mahojiano na mamlaka iliyotunga Sheria Ndogo kwa idhini ya Bunge. Madhumuni yake ni kuwa na uelewa unaofanana kuhusu matokeo ya uchambuzi na kupata majibu au ufafanuzi wa ziada. Aidha, njia hii iliiwezesha Kamati kuchuja hoja zilizotokana na uchambuzi kabla ya kutoa Taarifa hii Bungeni. Mheshimiwa Spika, napenda kuliarifu Bunge kuwa, njia hizo ziliihakikishia Kamati uthabiti na uhakika wa matokeo ya uchambuzi kwa namna inayotoa matumaini. Niwashukuru Mawaziri waliohusika na Sheria Ndogo katika kipindi hicho, kwa kutoa ushirikiano mkubwa. Ushirikiano huo ulichangia kufanikisha utekelezaji wa majukumu ya Kamati pamoja na kukidhi matarajio ya kuchambua Sheria Ndogo. SEHEMU YA PILI 2.0 UFAFANUZI WA SHUGHULI ZILIZOTEKELEZWA Maelezo ya Jumla Mheshimiwa Spika, sehemu hii ya Taarifa ni kiini cha msingi wa Kanuni ya 136 (15) ya Kanuni za Bunge. Kanuni hiyo inaweka sharti kwa kila Kamati kuwasilisha Taarifa ya mwaka ya shughuli zake. Hivyo, katika sehemu hii, Kamati inatoa maelezo kuhusu shughuli zote zilizotekelezwa. Lengo ni kuliwezesha Bunge kubaini mafanikio na changamoto kwa muktadha wa majukumu yake ya kutunga Sheria, kuisimamia na kuishauri Serikali. Mheshimiwa Spika, Ili kuliwezesha Bunge kutekeleza madaraka yake, sehemu hii inahusu ufafanuzi wa mambo makuu matatu yafuatayo:Mafunzo ya awali kwa Wajumbe wa Kamati, kuhusu maeneo yanayohusika na uchambuzi wa Sheria Ndogo;Uchambuzi wa Taarifa za utekelezaji wa Maazimio ya Bunge kuhusu Sheria Ndogo zilizowasilishwa wakati wa Mkutano wa Pili; na Uchambuzi wa Sheria Ndogo kwa mujibu wa Kanuni za Kudumu za Bunge. Mheshimiwa Spika, ufafanuzi huo unaonesha yatokanayo na uchambuzi. Madhumuni ni kulieleza Bunge, mambo yaliyobainika kuhusu Madaraka ya kutunga Sheria, yanayokabidhiwa kwa mtu au mamlaka nyingine kwa njia ya kukasimu. Naliomba Bunge lako tukufu, lifuatilie maelezo hayo yanayojenga msingi wa maoni ya Kamati. Ufafanuzi wa Shughuli Zilizotekelezwa Mafunzo ya Awali Mheshimiwa Spika, utaratibu uliowekwa na ofisi yako pamoja na usimamizi wako mzuri, uliwezesha Kamati kupata mafunzo. Kupitia mafunzo wajumbe waliweza kuelewa muktadha wa majukumu ya Kamati. Manufaa makubwa yamepatikana katika kufanikisha dhamira ya Bunge kufuatilia na kudhibiti Sheria Ndogo kwa kutumia Kamati hii. Aidha, utaratibu huo uliwaandaa wajumbe kutekeleza jukumu la uchambuzi wa Sheria Ndogo na kuwapa hali halisi ya mchakato wa Sheria Ndogo. Mheshimiwa Spika, kwa faida ya Bunge hili, naomba kueleza kwa muhtasari uelewa uliopatikana kuhusu dhana ya Sheria Ndogo kama ifuatavyo:- Kwanza, Sheria Ndogo si sheria zenye umuhimu mdogo au zenye thamani ndogo katika utekelezaji wa Sheria. Aidha, Sheria Ndogo si sheria ambazo zinatumika kwa umuhimu wa mwisho wala si sheria zinazotumika kwa nadra au kwa mazingira zinapokosekana Sheria kuu. Sheria Ndogo, si sheria zinazotumika baada ya kukosekana kwa sheria za msingi au sheria kuu. Maelezo hayo yanasahihisha uelewa usiostahili kuhusu Sheria Ndogo. Ufafanuzi huo unazingatia ukweli kwamba, uelewa potofu kuhusu Sheria Ndogo unaathiri nguvu ya Bunge katika himaya ya utungaji wa Sheria. Hivyo, kuna kazi ya kufanya kuweka hali hiyo katika usahihi wake. Pili, Sheria Ndogo ni matokeo ya Sheria ya Bunge kukabidhi kwa mtu au mamlaka nyingie jukumu la kufafanua Sheria kwa kutunga Sheria zinazojulikana kwa jina la jumla la Sheria Ndogo. Matokeo ya Jukumu la mtu au mamlaka iliyokabidhiwa jukumu hilo yana uzito uleule wa Sheria ya Bunge. Kwa maneno mengine, Sheria Ndogo ni Sheria ya nchi inayotokana na kutumika kwa madaraka ya Kutunga Sheria yaliyokasimiwa kwa mamlaka nyingine. Tatu, Katika mfumo wetu wa Sheria uliofafanuliwa na Sheria ya Tafsiri ya Sheria, Sheria Ndogo ni Maagizo (Order), Matamko (Proclamation), Kanuni za Uendeshaji (Rule), Kanuni za Mahakama (Rule of Court), Kanuni za Wizara (Regulations), Hati (Notice), Sheria Ndogo za Halmashauri (By Laws) au Hati Rasmi (Instrument) iliyotungwa chini ya Sheria yoyote ya nchi au Mamlaka nyingine ya Kisheria. Katika mfumo wa Sheria za nchi, Sheria Ndogo zina uzito sawa na Sheria za Bunge, hivyo ni Sehemu ya Sheria za nchi. Kwasababu hiyo, ni hatari sana kutoangalia eneo la Sheria Ndogo kwa umakini na uzito unaostahili. Nne, kuwa na Sheria ndogo katika mfumo wa Sheria za nchi ni jambo linalojitokeza katika uendeshaji wa nchi zote za kidemokrasia duniani. Kwa msingi huo, hakuna chombo cha kutunga Sheria katika nchi hizo kinachopaswa kuthubutu kuliacha eneo la Sheria Ndogo bila jicho lake makini. Sababu ni kuwa, dhima ya kutunga sheria si ya chombo chochote katika nchi bali ni ya Bunge la nchi inayohusika. Sheria Ndogo zikiwa na madhara, Bunge haliwezi kukwepa lawama hata kama zitakuwa zimetungwa na mtu au mamlaka nyingine iliyokabidhiwa jukumu hilo. Tano, Sehemu kubwa ya Sheria za nchi ni Sheria Ndogo, ambazo zinagusa moja kwa moja maisha ya kila siku ya wananchi. Bunge ambalo ni chombo cha kutunga Sheria, na ni chombo cha uwakilisha wa wananchi, linatarajiwa kuangalia Sheria Ndogo inavyostahili. Sita, mfumo wa utungaji wa Sheria Ndogo uliwekwa na Bunge kwa kuzingatia Ibara ya 97(5) ya Katiba. Ibara hiyo inatambua kwamba, Bunge linawezea kumkabidhi mtu au mamlaka nyingine madaraka ya kutunga Sheria Ndogo. Saba, Kutokana na sababu mbalimbali za msingi, Bunge linaweza kukasimu kwa mamlaka nyingine jukumu la kufafanua masharti ya sheria. Utaratibu huo, unalipa Bunge nafasi ya kujielekeza kwenye ufafanuzi wa masharti ya jumla ya Sheria kuu. Desturi hiyo ya kibunge inatumika duniani kwa kiasi kwamba hakuna Bunge la nchi ya kidemokrasia duniani lenye ukiritimba kwa madaraka ya kutunga Sheria. Kwa hali hiyo Sheria zote za Bunge kwa pamoja haziwezi kufafanua masharti yake ipasavyo isipokuwa zikisomwa kwa pamoja na sheria Ndogo. Yote hii inatokana na ukweli kuwa Sheria Ndogo zinatokana na mambo makuu mawili (2):Mamlaka au mtu anayetunga Sheria Ndogo kukabidhiwa jukumu hilo na Bunge; na Mamlaka au mtu aliyekabidhiwa jukumu hilo kutumia madaraka hayo yaliyokasimiwa kwake. Nane, Maagizo, Matamko, Kanuni za uendeshaji, Kanuni za Mahakama, Kanuni za Wizara , Hati, Sheria Ndogo za Halmashauri au Hati Rasmi inahesabika kuwa Sheria Ndogo iwapo:itakuwa imetungwa na mtu au mamlaka iliyokabidhiwa na Bunge madaraka ya kuitunga;madaraka hayo yatatokana na Sheria kuu ya Bunge; na inayo nguvu ya kisheria. Mheshimiwa Spika, Mambo hayo kwa pamoja yanatukumbusha kuwa, siyo kila Kanuni ya uendeshaji au tamko la kiutawala au hati nyingine ni Sheria Ndogo. Kama kanuni au tamko la kiutawala au hati nyingine haina nguvu ya kisheria au haitokani na madaraka yaliyokasimiwa na Bunge, haijumuishwi katika orodha ya Sheria Ndogo na hivyo si sehemu ya jukumu la Kamati hii kuifanyia uchambuzi. Mheshimiwa Spika, mazingatio hayo yamekuwa ya msingi na muhimu kwa wajumbe katika kuhakikisha kuwa jicho la Bunge linamakinika katika Sheria Ndogo nchini. Wajumbe walipata mtazamo sahihi kuhusu kusimamia madaraka ya Bunge yaliyokasimiwa kwa mamlaka nyingine. Lengo ni kujiridhisha jinsi madaraka hayo yanavyotumika kuweka uhusiano wa kisheria baina ya mamlaka za Umma na watu au taasisi binafsi au baina ya mamlaka ya umma moja na nyingine. Mheshimiwa Spika, mafunzo ya awali kwa Wajumbe yaliwezesha uelewa wa jumla kuhusu usahihi, uhalali na uthabiti wa Sheria Ndogo kwa vigezo vifuatavyo:Kutangaza Rasmi Mheshimiwa Spika, Sheria Ndogo zote zinapaswa kukidhi sharti la kutangazwa kwenye Gazeti la Serikali. Lengo la sharti hili ni kuhakikisha kwamba, umma kwa ujumla wake unajulishwa kutungwa kwa sheria ndogo inayohusika.Kufuata na kuzingatia utaratibu uliowekwa katika Sheria Kuu Mheshimiwa Spika, Sheria Ndogo zinatakiwa kufuata utaratibu na hatua zote zilizotakiwa na sheria kuu (Sheria Mama). Sababu ni kuwa, sheria ndogo inatokana na sheria ya Bunge na inatungwa ili kufanikisha lengo la Sheria ya Bunge.Tofauti na hivyo, itakuwa ni kuwa kinyume na lengo la Bunge.Uhakika wa kutekelezeka Mheshimiwa Spika, Sheria Ndogo zina kazi ya kuwezesha utekelezaji wa Sheria Kuu. Dhima yake ni kufanikisha malengo ya Sheria Kuu. Malengo hayo hayawezi kufanikishwa iwapo Sheria Ndogo haioneshi uhakika wa kutekelezeka. Bunge linapokasimu madaraka ya kutunga sheria, halitarajii itungwe sheria ndogo isiyokuwa na tija katika mfumo wa sheria za nchi. Kwa sababu hiyo, Bunge linapaswa kujiridhisha kama sheria ndogo iliyotungwa inatekelezeka.Kuwa ndani ya wigo wa madaraka uliowekwa na Sheria Kuu (Intra Vires) Mheshimiwa Spika, kwa kuwa Sheria Ndogo zinawezesha utekelezaji wa Sheria Kuu, zinapaswa kuzingatia wigo wa mamlaka uliowekwa na Sheria Kuu. Bunge halitarajii kuwa, mamlaka inayokabidhiwa wigo uliobainishwa itatunga Sheria Ndogo inayovuka wigo huo. Dhamira ya Bunge kubainisha wigo ni kuzuia Sheria Ndogo isivuke upeo uliowekwa. Kwa msingi huo, Sheria Ndogo inayovuka ukomo wa mamlaka itakuwa imekiuka Sheria Kuu. Hali hiyo ni dosari isiyoweza kuachwa na Bunge.Kuendana na masharti ya jumla ya Sheria Kuu Mheshimiwa Spika, kwa kuwa sheria ndogo ni zao la Sheria Kuu, itapaswa kuendana na masharti ya jumla ya Sheria Kuu. Haitarajiwi Sheria Ndogo iharamishe au kukataza kilichohalalishwa (kilichoruhusiwa) na Sheria kuu. Aidha, Sheria Ndogo haitarajiwi kuhalalisha kilicho haramishwa na Sheria Kuu. Vile vile, Sheria Ndogo hazipaswi kuweka jambo linalotoka nje ya mfumo wa usimamizi wa sheria. Kwa msingi huo, Bunge hupaswa kujiridhisha kama mamlaka iliyokabidhiwa madaraka, inayatumia kwa namna isiyokuwa na dosari hizo.Uchambuzi wa Sheria Ndogo Mheshimiwa Spika, kama ilivyoelezwa hapo juu, mamlaka ya kutunga sheria ni himaya ya Bunge. Mfumo wa Sheria za nchi huwekwa na mamlaka inayohusika na utungaji wa sheria. Mamlaka zingine katika nchi, zinaweza kuchangia katika sheria za nchi kwa kuruhusiwa au kukabidhiwa na Bunge kiwango fulani cha madaraka ya kutunga sheria. Bunge ambalo ni mamlaka kuu ya kutunga sheria nchini, linapaswa kujiridhisha kuhusu kuzingatiwa kwa vigezo na masharti yake. Mheshimiwa Spika, katika kufanikisha hilo, utaratibu wa Bunge lako tukufu umeweka masharti yanayowezesha sheria ndogo zilizotungwa kuwekwa Mezani Bungeni kama ilivyofafanuliwa katika Kanuni ya 43 (2) ya Kanuni za Bunge pamoja na masharti ya Kifungu 38 (1) cha Sheria ya Tafsiri. Utaratibu huo unafanikisha azma ya Bunge kudhibiti Sheria Ndogo kupitia Kamati hii. Mheshimiwa Spika, Ili kutekeleza utaratibu huo, Kamati ilichambua Sheria Ndogo zilizowasilishwa katika vipindi vitatu vifuatavyo:Sheria Ndogo zilizowasilishwa katika Mkutano wa Pili zilichambuliwa na Taarifa ya Uchambuzi wake iliwasilishwa Bungeni tarehe 28 Juni, 2021;Sheria Ndogo zilizowasilishwa katika Mkutano wa Tatu na wa Nne na Taarifa ya Uchambuzi wake kuwasilishwa Bungeni tarehe 10 Novemba, 2021; na Sheria Ndogo zilizowasilishwa katika Mkutano wa Tano ambazo Uchambuzi wake ni sehemu ya Taarifa hii. Mheshimiwa Spika, naomba kulihalikishia Bunge kuwa matokeo ya uchambuzi wa Sheria ndogo uliofanyika yamekuwa na tija katika kufanikisha utekelezaji bora wa madaraka ya Bunge. Kwa msingi huo, utaratibu uliowekwa na Bunge hili umekuwa na ufanisi kama ilivyokusuidwa.Uchambuzi wa Taarifa za Utekelezaji wa Mapendekezo ya Bunge kuhusu Sheria Ndogo Zilizowasilishwa wakati wa Mkutano wa Pili wa Bunge Mheshimiwa Spika, katika kujiridhisha na utekelezaji wa madaraka ya Bunge ya kutunga sheria yaliyokabidhiwa kwa mamlaka zingine, Kamati ilifuatilia utekelezaji wa mapendekezo ya Bunge kuhusu Sheria Ndogo zilizowekwa Mezani tarehe 9 Februari, 2021. Lengo ni kufuatilia hatua za kuondolewa kwa dosari zilizobainika katika Sheria Ndogo zilizohusika. Sababu ya kufanya hivyo ni kuhakikisha kuwa Bunge linaendelea kuzingatia mamlaka yake ya asili (Original Authority) bila kuathiriwa na utekelezaji wa mamlaka yaliyokasimiwa (Delegated Authority) ya kutunga Sheria. Mheshimiwa Spika, Msingi wa nia hiyo ni nafasi ya Bunge katika Sheria za nchi. Kwa kuwa Sheria Ndogo ni sehemu ya Sheria za nchi, na kwamba Bunge ndiyo mamlaka kuu ya kutunga sheria nchini, hatua ya kufuatilia utekelezaji wa matumizi ya mamlaka ya kutunga Sheria Ndogo ni muhimu. Ufuatiliaji huo unahitajika zaidi pale ambapo zimebainika dosari katika Sheria Ndogo, na hasa dosari zinazoleta kero au mazalio ya kero kwa wananchi. Mheshimiwa Spika, kwa umuhimu huo, Kamati ilizingatia nafasi yake ya kulisaidia Bunge kufuatilia utekelezaji wa madaraka ya Bunge yaliyokabidhiwa kwa mamlaka zingine. Katika kutekeleza azma hiyo, Kamati ilipokea na kuchambua Taarifa za Utekelezaji wa Mapendekezo ya Bunge kuhusu Sheria Ndogo zilizowasilishwa wakati wa Mkutano wa Pili wa Bunge. Madhumuni ni kufuatilia hatua iliyofikiwa katika kurekebisha dosari zilizobainika kwenye Sheria Ndogo Ishirini na Tatu (23). Sheria Ndogo hizo zilizokuwa na jumla ya hoja mia moja kumi na nane (118) za kiuchambuzi. Mheshimiwa Spika, naomba kulihakikishia Bunge kuwa utaratibu wa kufuatilia utekelezaji wa mapendekezo ya Bunge kuhusu Sheria Ndogo, umekuwa na manufaa makubwa. Aidha, utaratibu huo unazidisha ufanisi wa Bunge katika kuchukua nafasi yake stahifuu ya utungaji wa Sheria. Matokeo ya Uchambuzi wa Taarifa hizo kama yanavyooneshwa katika taarifa hii yanathibitisha jambo hilo.Matokeo ya Uchambuzi wa Taarifa za Utekelezaji wa Mapendekezo ya Bunge kuhusu Sheria Ndogo zilizowasilishwa wakati wa Mkutano wa Pili Mheshimiwa Spika, ili kuhakikisha madaraka ya kutunga Sheria yaliyokabidhiwa kwa mamlaka nyingine yanatumika inavyostahili, ni wajibu wa Bunge kufuatilia ipasavyo. Katika kutekeleza wajibu huo, Bunge halipaswi kuishia kubainisha dosari katika Sheria Ndogo bila kujiridhisha iwapo dosari hizo zimerekebishwa. Dhima hiyo inatokana na mamlaka ya asili ya Bunge kutunga sheria za nchi. Kwa kuwa Sheria Ndogo ni sehemu ya Sheria za nchi, dosari zinazojitokeza katika Sheria Ndogo, zinapaswa kufanyiwa kazi kwa utaratibu unaoendana na desturi za Bunge. Mheshimiwa Spika, Utaratibu wa Bunge kufanya kazi kwa kutumia Kamati za Bunge, ndio unaoiweka Kamati ya Sheria Ndogo katika nafasi ya kuliwezesha Bunge kufuatilia Sheria Ndogo na urekebishaji wa dosari zote zilizobainika. Kwa msingi huo, uchambuzi wa Taarifa za Utekelezaji wa Mapendekezo kuhusu Sheria Ndogo zilizowasilishwa wakati wa Mkutano wa Pili ulifanyika. Madhumuni ya uchambuzi huo ni kubaini hatua iliyofikiwa katika kufanya marekebisho kwa lengo la kundoa dosari. Mheshimiwa Spika, Kamati ilianza kwa kudurusu mapendekezo ya Bunge kuhusu Sheria Ndogo yaliyopitishwa na Bunge tarehe 28 Juni, 2021. Tangu tarehe hiyo hadi wakati Kamati inapokea Taarifa ya utekelezaji ni takribani miezi saba. Muda huo, ulitarajiwa kutosha kurekebisha dosari zilizobainika. Mheshimiwa Spika, kwa madhumuni ya kulikumbusha Bunge hili Sheria Ndogo zilizowasilishwa wakati wa Mkutano wa Pili na kuchambuliwa zilikuwa ishirini na tatu (23). Uchambuzi wake ulibainisha jumla ya hoja mia moja kumi na nane (118) na Bunge likapitisha Mapendekezo yake kutokana na hoja hizo. Mheshimiwa Spika, katika kufuatilia utekelezaji wa mapendekezo hayo, Kamati ilipima na kutathmini hatua iliyofikiwa. Vigezo vya upimaji na tathmini vilijumuisha sababu za hatua iliyofikiwa. Aidha, njia ya kulinganisha hatua iliyofikiwa na athari za dosari zilizobainika, ilisaidia tathmini ya utekelezaji wa mapendekezo ya Bunge. Jambo kuu la muhimu lililozingatiwa ni suala la madhara ya kutozingatia mapendekezo katika maisha ya wananchi. Mheshimiwa Spika, Matokeo ya uchambuzi yalionesha kwamba, hatua za utekelezaji zilizoripotiwa zinagawanyika katika makundi makuu matatu yafuatayo:Hatua ya Rasimu ya Marekebisho ya Sheria Ndogo ambapo uhakiki umekamilika na kusubiri namba ya Tangazo la Serikali; na Hatua ya Maandalizi ya Rasimu ya Marekebisho ya Sheria Ndogo kwa ajili ya uhakiki na kutangazwa kwenye Gazeti la Serikali. Mheshimiwa Spika, naomba kufafanua hatua hizo za utekelezaji ili kuliwezesha Bunge kufuatilia ipasavyo. Katika kufanya hivyo, nitangulie kubainisha kuwa Wizara zinazohusika na Sheria Ndogo hizo ni saba ambazo ni:Ofisi ya Rais TAMISEMI iliyokuwa inahusika kwa Sheria Ndogo 14 zilizobainika kuwa na jumla ya hoja 36;Wizara ya Afya iliyohusika na Sheria Ndogo 3 ambazo zilibainika kuwa na jumla ya hoja 6;Wizara ya Madini iliyohusika na Sheria Ndogo 1 ambayo ilikuwa na hoja 2;Wizara ya Utamaduni, Sanaa na Michezo iliyohusika na Sheria Ndogo moja ambayo ilikuwa na hoja 8;Wizara ya Maliasili na Utalii iliyohusika na Sheria Ndogo 2 ambayo ilikuwa na hoja 2;Wizara ya Ardhi, Nyumba na Maendeleo ya Makazi iliyohusika na Sheria Ndogo 1 ambayo ilikuwa na hoja 15; na Wizara ya Elimu, Sayansi na Teknolojia iliyohusika na Sheria Ndogo 1 ambayo ilikuwa na hoja 49. Mheshimiwa Spika, ili kuliwezesha Bunge kupata taswira ya mwitiko katika utekelezaji, Taarifa hii imefafanua hatua zilizofikiwa katika utekelezaji. Kwa rejea ya mjadala Jedwali Na. 1 linafafanua hatua kwa kila Wizara. Hata hivyo, naomba sasa kufafanua hatua hizo kama ifuatavyo:Hatua ya Rasimu ya Marekebisho ya Sheria Ndogo iliyohakikiwa na kusubiri Namba ya Tangazo la Serikali Mheshimiwa Spika, mchakato wa kurekebisha dosari katika Sheria Ndogo, unataka mamlaka inayohusika, iandae Rasimu ya Marekebisho ya Sheria Ndogo. Kwa kawaida Rasimu hiyo hupelekwa kwa Mwanasheria Mkuu wa Serikali kwa ajili ya uhakiki. Baada ya hatua hiyo, Sheria Ndogo hupewa Namba na kutangazwa katika Gazeti la Serikali. Mheshimiwa Spika, uchambuzi unaonesha kwamba, mapendekezo kuhusu dosari katika Sheria Ndogo Nne, yamefanyiwa kazi kufikia hatua ya kusubiri kuchapishwa kwenye Gazeti la Serikali. Wizara zinazohusika na Sheria Ndogo hizo ni Wizara ya Afya na Wizara ya Madini. Kwa kufikia hatua hiyo ya juu katika utekelezaji, Kamati inapongeza mamlaka zinazohusika na Sheria Ndogo hizo. Mheshimiwa Spika, Hatua iliyofikiwa na wizara hizo, inafanikisha dhamira ya Bunge kuondoa dosari katika Sheria Ndogo. Lengo ni kuondoa changamoto inayoweza kusababishwa na sheria ndogo katika hali halisi ya utekelezaji. Kwa mfano, hatua ya marekebisho katika Sheria Ndogo chini ya Wizara ya Afya imetatua changamoto inayogusa hali halisi. Mheshimiwa Spika, kufafanua mfano huo, Kanuni za Usajili wa Maeneo ya Famasi zilitoa tafsiri ya duka la jumla la kuuza dawa tofauti na tafsiri iliyotolewa na Bunge katika Sheria Mama. Hatua nzuri ya utekelezaji wa mapendekezo inarudisha sheria ndogo katika wigo uliowekwa na sheria Mama. Hata hivyo, ingelifaa zaidi kama mamlaka zinazohusika zingelikuwa zimekamilisha hatua hiyo mapema. 2.3.2 Hatua ya Maandalizi ya Rasimu ya Marekebisho ya Sheria Ndogo kwa ajili ya Uhakiki na Kutangazwa kwenye Gazeti la Serikali Mheshimiwa Spika, katika kutekeleza mapendekezo kuhusu Sheria Ndogo ishirini, hatua iliyofikiwa ni uandaaji wa Rasimu kwenye Mamlaka zinazohusika. Hatua hiyo, ni ya mwanzo wa mchakato ikisubiri hatua kuu zingine mbili. Wizara zinazohusika na Sheria Ndogo hizo ni tano ambazo ni, Wizara ya Utamaduni, Sanaa na Michezo, Wizara Maliasili na Utalii, Wizara ya Ardhi, Nyumba na Maendeleo ya Makazi, Ofisi ya Rais TAMISEMI na Wizara ya Elimu, Sayansi na Teknolojia. Mheshimiwa Spika, hatua ya mamlaka hizo kuanza utekelezaji inatoa matumaini kuwa, dosari zilizopo zitarekebishwa. Hata hivyo, imechukua takriban miezi saba kwa mamlaka zinazohusika kuwa kwenye hatua ya Rasimu ya marekebisho. Mheshimiwa Spika, pamoja na uainishaji huo, Kamati ilibaini kuwa, zipo hoja ambazo hazijafanyiwa kazi kabisa hadi kufikia tarehe 7 Februari, 2022. Hoja hizo zilibainika katika Sheria Ndogo zilizizopo katika hatua ya Rasimu. Kwa mfano, dosari ya Sheria Ndogo za Ada na Ushuru za Halmashauri ya Wilaya ya Mkalama, 2021 haijafanyiwa kazi. Sheria Ndogo hiyo, inaweka sharti la malipo ya Ada ya kuonesha sinema au video. Wakati huo, Kanuni za Filamu na Michezo ya Kuigiza zimeweka tozo ya kibali cha kuendesha shughuli za sinema. Mheshimiwa Spika, kutozingatiwa kwa pendekezo la marekebisho ya sheria ndogo hiyo kunawabebesha mzigo wananchi wanaojishughulisha na uendeshaji wa sinema na video. Bunge haliwezi kuacha mamlaka yake ya kutunga sheria yaliyokabidhiwa kwa mamlaka nyingine yatumiwe kubebesha mzigo wananchi. Mheshimiwa Spika, Kamati ina maoni kuwa dosari yoyote inayobainika katika sheria Ndogo, ambayo inazuia ufanisi wa Serikali katika kuboresha maisha ya wananchi inastahili kurekebishwa haraka. Miezi saba ni kipindi kirefu kuendelea na dosari inayobebesha wananchi mzigo bila kurekebishwa. SEHEMU YA TATU MATOKEO YA UCHAMBUZI WA SHERIA NDOGO AMBAZO ZILIWASILISHWA KATIKA MKUTANO WA TANO Maelezo ya Jumla Mheshimiwa Spika, mnamo tarehe 9 Novemba, 2021, katika Mkutano wa Tano, Serikali iliwasilisha Mezani nakala za Magazeti ya Serikali na nyongeza zake zikiwemo jumla ya Sheria Mia Moja na Thelathini (130).Matokeo ya Uchambuzi Mheshimiwa Spika, matokeo ya uchambuzi yanabainisha jumla ya dosari ishirini na moja zinazoripotiwa katika Sheria Ndogo zilizowasilishwa katika Mkutano wa Tano wa Bunge. Kwa urahisi wa kufuatilia dosari hizo, Taarifa hii imeambatisha Jedwali la Uchambuzi wa Sheria Ndogo kwa rejea wakati wa mjadala na uamuzi. Naomba Jedwali hilo liingie kwenye Kumbukumbu za Taarifa Rasmi za Bunge na hasa kuhusu kuweka mtiririko mzuri wa mchakato wa udhibiti wa Sheria Ndogo zilizochambuliwa. Mheshimiwa Spika, kwa ujumla, mchanganuo wa dosari hizo unaonesha kuwa:Jumla ya sheria ndogo moja imebainika kuwa na dosari ya kukinzana na masharti ya sheria inayotoa mamlaka ya kutungwa kwa sheria ndogo inayohusika na sheria nyingine za nchi;Sheria ndogo nane zimebainika kuwa na dosari ya kutoendana na misingi bora ya uandishi wa sheria (drafting principles) na uandishi wa majedwali ya sheria ndogo inayohusika jambo linaloathiri utekelezaji wake; na Sheria Ndogo mbili zimebainika kuwa na dosari za kuweka masharti yasiyo na uhalisia hivyo, kutokuwa na urahisi wa utekelezaji wake. Mheshimiwa Spika, katika mchanganuo huo baadhi ya Sheria Ndogo zinajumuishwa katika aina zaidi ya moja ya dosari. Kwa sababu hiyo jumla ya idadi ya Sheria Ndogo inaweza isifikiwe kwa kujumlisha idadi katika mchanganuo huo. Pamja na hayo naomba kueleza Kukinzana na Masharti ya Mama na Sheria Nyingine za Nchi Mheshimiwa Spika, sheria ndogo hutungwa kwa madhumuni ya kufanikisha lengo kuu la Sheria Mama. Aidha, sheria ndogo zinatarajiwa kuendana na masharti ya Sheria nyingine za nchi. Hata hivyo, uchambuzi umeonesha kuwa baadhi ya sheria ndogo zilikuwa na maudhui yanayotofautiana na yale ya Sheria Mama au Sheria Nyingine za Nchi. Kwa mfano, Kanuni ya 2 ya sheria ndogo iitwayo The Tanzania Medicines and Medical Devices (Laboratory Analysis of Medical and Non-Medical Products) Regulations, 2021 inavuka wigo wa Sheria mama. Kanuni hiyo imezipa maabara zilizo chini ya TMDA jukumu la kufanya uchunguzi wa kimaabara katika udongo, sampuli za binadamu na wanyama. Kwa masharti hayo, Kanuni hiyo inatoka nje ya lengo la Sheria mama ambalo ni udhibiti wa dawa, vifaa tiba, dawa za asili pamoja na sumu. Mheshimiwa Spika, ikiwa Bunge lako tukufu litaruhusu utaratibu unaowekwa na Kanuni hiyo, basi litakuwa linabariki uvunjaji wa Sheria ya Tafsiri ya Sheria Sura ya 1, ambayo chini ya Kifungu cha 36(1) imeelekeza bayana kuwa Sheria Ndogo haipaswi kukinzana na Sheria Mama iliyoiunda na ikiwa sheria ndogo itakinzana basi inakuwa na bitili.Kutoendana na Misingi Bora ya Uandishi wa Sheria Mheshimiwa Spika, Sheria za Bunge huandikwa kwa kuzingatia misingi ya uandishi wa Sheria. Misingi hiyo huwezesha kuweka mawazo ghafi katika ukamilifu unaoeleweka na wenye maana katika masharti ya sheria inayohusika. Bunge hili, huzingatia misingi hiyo kutokana na kazi nzuri ya Mwandishi Mkuu wa Sheria Nchini. Hivyo, sheria ndogo pia zinatarajiwa kuzingatia ipasavyo misingi ya uandishi wa sheria. Lakini, Sheria ndogo 8 zimebainika kuwa na dosari ya kutoendana na misingi ya uandishi wa sheria. Mheshimiwa Spika, Mfano wa Sheria Ndogo yenye dosari hiyo ni The Tanzania Medicines and Medical Devices (Fees and Charges) Regulations, 2021. Kipengele cha 65 hadi 68 vya Jedwali la Kwanza la Kanuni hizo, vinahusu ada mbalimbali kwa huduma ya majaribio ya tiba kimaabara “clinical trials”. Ada hizo zimeainishwa kwa katika viwango vya kuanzia dola za marekani 300, 500 na 1000. Uainishaji huo hauoneshi iwapo huduma inayokusudiwa kulipiwa viwango hivyo, ni kwa ajili ya watafiti wa tiba wa ndani au kutoka nje ya Tanzania. Dosari hiyo, inaweza kusababisha watafiti wadogo wa dawa wa ndani ya nchi watozwe kiwango kikubwa cha ada za utafiti kinyume na lengo lililokusudiwa.Kukosa Uhalisia Mheshimiwa Spika, Pamoja na mambo mengine, Utungaji wa Sheria ambao ni mzuri huzingatia uhalisia wa utekelezaji wa sheria inayohusika. Mojawapo ya mambo ya uhalisia yanayozingatiwa ni hali halisi ya walengwa wa sheria inayohusika. Lakini Sheria ndogo 2 zimebainika kuwa na changamoto ya kukosa uhalisia. Kwa mfano, Kanuni ya 22(2) ya The Tanzania Medicines and Medical Devices (Laboratory Analysis of Medical and Non Medical Products) Regulations, 2021 inaweka masharti yanayokosa uhalisia. Mheshimiwa Spika, Kanuni hiyo inaipa TMDA mamlaka ya kugawa dawa au vifaa tiba ilizochukuwa kama sampuli kutoka kwa wasambazaji au wazalishaji. Ugawaji huo unatakiwa hufanyika baada ya kubainika kuwa sampuli hizo hazina madhara. Tatizo la masharti hayo ni kutokuweka utaratibu wa sampuli hizo kurejeshwa kwa mzalishaji au msambazaji ili waendelee kuzifanyia biashara au matumizi mengine yoyote kwa kadri walivyokusudia. Mheshimiwa Spika, Ili tija ya Bunge kukabidhi madaraka ya kufafanua sheria kwa mamlaka nyingine ipatikane, matokeo ya matumizi ya madaraka hayo, yanapaswa kuzingatia dhamira ya Bunge katika sheria mama. Aidha, mamlaka hizo hazitarajiwi kuweka masharti yanayotofautiana na uhalisia wa mambo au kutozingatia misingi inayozingatiwa na Bunge lenyewe. SEHEMU YA NNE MAONI NA MAPENDEKEZO Maelezo ya Jumla Mheshimiwa Spika, Taarifa hii imeonesha shughuli zilizotekelezwa kwa kipindi cha mwaka mmoja. Madhumuni ya kufanya hivyo kama ilivyotajwa katika kanuni ya 136 (15) ya kanuni za Bunge, ni kuliwezsha Bunge kujadili na kutoa uamuzi. Kwa kuwa shughuli za Kamati hii zinahusu nafasi ya Bunge katika utungaji wa sheria, mjadala wake unahitaji umakini na nuzingatiaji wa mambo ya msingi. Aidha, kwa kuzingatia kuwa sheria ndogo zinagusa moja kwa moja maisha halisi ya ya wananchi, naliomba Bunge lako tukufu lifanyie kazi mapendekezo yaliyomo katika Taarifa hii. Mheshimiwa Spika, ili kupata muungano wa uchambuzi na mapendekezo naomba kubainisha mtazamo wa jumla wa Kamati unaotokana na uchambuzi. Muhtasari wa mtazamo huo upo kwenye mambo sita kama ifuatavyo:Sheria Ndogo Kukinzana na Masharti ya Sheria Mama Mheshimiwa Spika, sheria ndogo zinazokinzana na sheria mama, hazisaidii ufafanuzi wa sheria kinyume na ilivyokusudiwa. Hali hiyo inaweza kuathiri tija na madhumuni ya Sheria mama. Aidha, sheria ndogo yenye dosari hiyo, haiendani na mantiki ya Bunge kukabidhi madaraka ya kufafanua sheria kwa mamlaka zingine. Kwa sababu hiyo, ni maoni ya Kamati kuwa upo umuhimu wa kurekebisha sheria ndogo zenye dosari hiyo ili ziendane na masharti ya sheria mama.Sheria Ndogo kutozingatia Misingi ya Uandishi bora wa Sheria Mheshimiwa Spika, kwa kuzingatia kuwa sheria ndogo ni sehemu ya sheria za nchi, uandishi wake unapaswa kuzingatia misingi inayotumika katika sheria za Bunge. Uandishi wa namna hiyo, unaisaidia sheria ndogo kuwa na nguvu ya kisheria na kufanikisha madhumuni ya sheria mama. Kupata uwezo huo, sheria ndogo zinapaswa kuendana na misingi ya uandishi wa sheria. Kwa sababu hiyo, Kamati ina maoni kwamba, marekebisho ya sheria ndogo zinazotofautiana na misingi ya uandishi yanahitaji kupewa msukomo.Sheria Ndogo kuwa na Masharti yasiyozingatia Uhalisia Mheshimiwa Spika, uhalisia wa mambo ikiwemo urahisi wa utekelezaji wa sheria ndogo ni jambo la msingi. Uhalisia huo ni pamoja na kuendana na hali halisi ya uchumi wa walengwa wa sheria ndogo inayohusika. Sheria ndogo zisizoendana na uhalisia, haziwezi kufanikisha dhima ya kuifafanua sheria mama. Kwa msingi huo, masharti yoyote ya Sheria ndogo yenye dosari ya kukosa uhalisia yanakinzana na kiini cha Sheria mama kuweka kifungu wezeshi cha kutungwa kwa sheria ndogo inayohusika. Kamati ina maoni kwamba, masharti ya sheria ndogo yasiyoendana na uhalisia hayapaswi kuendelea kuwepo kwenye sheria ndogo zilizochambuliwa.Sheria Ndogo kukosa Usahihi na Ufasaha katika Uandishi wa Majedwali Mheshimiwa Spika, majedwali katika sheria kurahisisha ufafanuzi wa masharti yake. Kasoro yoyote katika uandishi wa majedwali inaathiri ufasaha wa sheria inayohusika. Dosari katika uandishi wa majedwali ya sheria ndogo inatatiza ufasaha wa sheria ndogo na kuzuia isifanikiwe kufafanua sheria mama. Kamati ina maoni kwamba, sheria ndogo zenye dosari kuhusu usahihi na ufasaha katika uandishi wa majedwali, zinasababisha mkanganyiko katika utekelezaji. Kwa sababu hiyo, ni vizuri dosari hizo zirekebishwe na majedwali kama ni lazima yaandikwe inavyostahili.Uchelewaji katika Kutekeleza Mapendekezo ya Kurekebisha Sheria Ndogo Mheshimimiwa Spika, Mapendekezo yaliyopitishwa na Bunge kuhusu Sheria Ndogo zilizowekwa mezani wakati wa mkutano wa pili, yalitokana na kubainika kwa dosari katika sheria ndogo zinazohusika. Athari ya baadhi ya dosari hizo inagusa maisha halisi ya wananchi wanaowakilishwa katika Bunge hili. Kwa msingi huo, Bunge lisingeliweza kutarajia utekelezaji wa mapendekezo uchelewe. Aidha, hatua ya kutozingatia mapendekezo ya kuondoa dosari zilizobainika, inaendeleza madhara kwa wananchi kutokana na dosari zilizopo. Ni maoni ya Kamati kwamba, mamlaka zinazohusika na utungaji wa sheria ndogo, zinahitaji kuzingatia umuhimu wa kufanyia kazi ipasavyo mapendekezo ya Bunge. Mheshimiwa Spika, Kamati inasisitiza kuwa, Bunge linapokabidhi madaraka ya kutunga sheria ndogo kwa mamlaka zingine, linatarajia uzingatiaji wa madhumuni ya sheria mama. Aidha, Mapendekezo yanayotolewa Bungeni kwa ajili ya kurekebisha dosari, hayapaswi kuchukua muda mrefu kabla ya kufanyiwa kazi. Ni maoni ya Kamati kuwa mamlaka zinazohusika na sheria ndogo zinazobainika kuwa na dosari, zinahitaji kuzingatia ipasavyo umuhimu wa kurekebisha haraka dosari zinazobainika.Kutokutekelezwa kwa Mapendekezo Mheshimiwa Spika, ni dhahiri kwamba msingi wa mapendekezo kuhusu kuondoa dosari zinazobainika, unalenga kuondoa changamoto zinazoweza kusababishwa na utekelezaji wa Sheria Ndogo. Kutokutekelezwa kabisa kwa mapendekezo kunaendeleza kero na changamoto kwa wanaguswa na utekelezaji wa Sheria Ndogo. Kamati ina maoni kuwa,Ushirikishwaji hafifu wa Ofisi ya Mwandishi Mkuu wa Sheria katika Mchakato wa Uwalishaji wa Majibu mbele ya Kamati Mheshimiwa Spika, Ushirikishwaji wa Ofisi ya Mwanasheria Mkuu wa Serikali katika mchakato wa utungaji wa Sheria zote nchini ni wa kisheria. Kutokushirikishwa kwa Ofisi hii katika hatua za utungaji na marekebisho ya Sheria Ndogo kunasababisha sheria nyingi kuwa na dosari. Baadhi ya dosari hizo zinasabisha kero kwa wananchi jambo ambalo chombo cha uwakilishi wa wananchi kisingelipenda iwe hivyo. Kamati ina maoni kwamba, mamlaka zinazohusika na utungaji wa sheria ndogo, zinapaswa kuzingatia umuhimu wa kushirikishwa kwa Mwandishi Mkuu wa Sheria nchini kama linavyofanya Bunge lenye mamlaka ya asili ya utungaji wa sheria. 4.1.8 Ushirikishwaji wa Wadau katika Utungaji wa Sheria Ndogo Mheshimiwa Spika, Utungaji wa sheria yoyote unahitaji ushirikishaji wa wadau. Utaratibu huo wa kushirikisha wadau unasaidia upatikanaji wa sheria jumuifu, yenye uhalisia na inayotekelezeka. Kutoshirikisha wadau kikamilifu ni jambo linaloweza kusababisha baadhi ya mambo muhimu yasizingatiwe inavyostahili na hivyo kutatiza utekelezaji wa sheria. Ni Maoni ya Kamati kuwa, utungaji wa Sheria Ndogo usioshirikisha wadau kikamilifu unaweza kusababisha kukosekana kwa uhalisia, ugumu wa utekelezaji pamoja na kutokubalika kwenye jamii.Utozaji wa ada zinazofanana unaotekelezwa na mamlaka zaidi ya moja. Mheshimiwa Spika, utozaji wa ada unaofanywa na mamlaka zaidi ya moja katika chanzo kimoja, unaweza kuwa ni chanzo cha kuzorotesha ustawi wa shughuli zinazotekelezwa na wananchi. Kamati ina maoni kwamba, utozaji wa ada zinazofanana katika chanzo kimoja unaweka ugumu wa uendeshaji wa shughuli za wananchi hususan wenye kipato cha chini.Mapendekezo Mheshimiwa Spika, sasa naliomba Bunge lako tukufu lizingatie maelezo ya jumla niliyoyatoa, ufafanuzi wa matokeo ya uchambuzi na maoni ya Kamati ili lijadili na kutoa uamuzi wa hoja ya Kamati ya Kudumu ya Bunge ya Sheria Ndogo kuhusu sheria ndogo zilizowasilishwa katika Mkutano wa Tano wa Bunge. Ikumbukwe kuwa, hoja hii inahusu eneo muhimu la utekelezaji wa sheria ambalo lisipoangaliwa kwa umakini linaweza kusababisha kero katika jamii. Mheshimiwa Spika, sasa naomba kutoa hoja ili Bunge lako liazimie kama ifuatavyo:Kukinzana na masharti ya sheria inayotoa mamlaka ya kutungwa kwa sheria ndogo au sheria nyingine za nchi KWA KUWA, zipo sheria ndogo zilizobainika kuwa na vifungu vinavyokinzana na masharti ya Sheria Mama na Sheria nyingine za nchi, jambo linaloweza kuathiri tija ya utekelezaji wa Sheria mama inayohusika, NA KWA KUWA, sheria ndogo inayokinzana na sheria mama au sheria nyingine za nchi, haiendani na masharti ya sheria ya tafsiri ya sheria, hali inayoisababisha kuwa batili kwa mujibu wa Kifungu cha 36 cha Sheria ya Tafsiri ya Sheria Sura ya 1, KWA HIYO BASI, Bunge linaazimia kwamba, Mamlaka zilizotunga Sheria Ndogo zenye kukinzana na masharti ya sheria mama na sheria nyingine za nchi, zirekebishe sheria ndogo hizo.Kutozingatia Misingi ya Uandishi Bora wa Sheria KWA KUWA, zipo sheria ndogo zilizowekwa mezani wakati wa mkutano wa Tano wa Bunge ambazo hazikuzingatia misingi ya uandishi bora wa sheria, NA KWA KUWA, kutozingatiwa kwa misingi ya uandishi wa sheria ni jambo linaloondoa urahisi na kutabirika kwa sheria ndogo, na hivyo kuathiri tija sheria, KWA HIYO BASI, Bunge linaazimia kwamba, Mamlaka zilizokabidhiwa madaraka ya kutunga Sheria Ndogo zilikutwa na dosari ya kutozingatia misingi ya uandishi bora wa sheria, zirekebishe dosari hiyo.Masharti Yasiyo na Uhalisia KWA KUWA, zipo baadhi ya sheria ndogo zenye masharti yanayokinzana na uhalisia, NA KWA KUWA, masharti hayo yanaweza kuathiri utekelezaji na tija iliyokusudiwa, KWA HIYO BASI, Bunge linaazimia kwamba, Mamlaka zinazohusika na kutungwa kwa Sheria Ndogo zilizobainika kuwa na masharti yasiyozingatia uhalisia, zifanye marekebisho haraka.Dosari ya Uandishi wa Majedwali KWA KUWA, baadhi ya Sheria Ndogo zina dosari katika uandishi wa majedwali, ilihali Kifungu cha 25 (2) cha Sheria ya Tafsiri ya Sheria kinatambua majedwali kuwa sehemu ya Sheria, NA KWA KUWA, dosari hizo zinaathiri ukamilifu na kutatiza utekelezaji sheria ndogo inayohusika, KWA HIYO BASI, Bunge linaazimia kwamba, Mamlaka zilizotunga Sheria Ndogo na kubainika kuwa na dosari katika uandishi wa majedwali zifanye marekebisho. Uchelewaji katika Kutakeleza Mapendekezo ya Kurekebisha Sheria Ndogo KWA KUWA, kuchelewa kutekeleza mapendekezo ya kurekebisha sheria ndogo ni kuendeleza athari zinazotokana na dosari hizo, NA KWA KUWA, athari hizo haziendani na madhumuni ya Bunge kukabidhi majukumu ya kufafanua sheria kupitia sheria ndogo, jambo linalotatiza malengo ya sheria mama, KWA HIYO BASI, Bunge linaazimia kwamba, Mamlaka zilizobainika zimechelewa kutekeleza mapendekezo ya kurekebisha Sheria Ndogo zilizokutwa na dosari, zikamilishe haraka mchakato wa marekebisho.Kutokutekelezwa kwa Mapendekezo KWA KUWA, yapo mapendekezo ya kurekebisha dosari katika sheria ndogo ambayo hadi kufikia tarehe 7 Februari, 2022, hayakuwa yamefanyiwa kazi kabisa, NA KWA KUWA, kutozingatiwa kabisa kwa mapendekezo hayo ni kuendelea kuwabebesha mzigo wananchi wanaoguswa na Sheria ndogo zinazohusika, KWA HIYO BASI, Bunge linaazimia kwamba, Mamlaka zilizobainika kutokuwa zimeanza utekelezaji wa mapendekezo ya Bunge yaliyohusu kurekebisha dosari katika sheria ndogo:zitekeleze mapendekezo hayo haraka; na zitoe taarifa kwa Kamati ya Sheria Ndogo kuhusu ya hatua inayofikiwa, kabla ya kuahirishwa kwa Mkutano wa Saba wa Bunge.Ushirikishwaji Hafifu wa Ofisi ya Mwandishi Mkuu wa Sheria katika Mchakato wa Uwalishaji wa Majibu mbele ya Kamati KWA KUWA, imebainika Ofisi ya Mwanasheria Mkuu wa Serikali ndio yenye dhamana ya Uandishi wa Sheria. NA KWA KUWA, Kamati imebaini ushirikishwaji mdogo wa Ofisi ya Mwanasheria Mkuu wa Serikali katika eneo la Sheria Ndogo, hali inayopelekea kuendelea kuwepo kwa dosari nyingi katika Sheria Ndogo na kuleta usumbufu kwa watumiaji wake. KWA HIYO BASI, Bunge linaazimia kwamba, Taasisi zinazotunga au kufanya marekebisho mbalimbali katika Sheria Ndogo, zishirikishe inavyostahili na Ofisi ya Mwanasheria Mkuu wa Serikali.Ushirikishwaji wa Wadau katika Utungaji wa Sheria Ndogo KWA KUWA, baadhi ya sheria ndogo zimekosa mambo ya msingi kwa utekelezaji wake kutokana na ushirikishaji wa wadau usio wa kikamilifu. NA KWA KUWA, upungufu huo umezuia upatikana wa mawazo jumuifu na kutatiza utekelezaji wake kutokana na manung’uniko ya wadau, KWA HIYO BASI, Bunge linaazimia kwamba, Mamlaka zilizokabidhiwa madaraka ya kutunga Sheria Ndogo, zizingatie umuhimu wa kuwashirikisha wadau kikamilifu katika mchakato wa utungaji wa sheria hizo Utozaji wa Ada zinazofanana Unaotekelezwa na Mamlaka zaidi ya Moja KWA KUWA, zipo Kanuni ambazo kwa pamoja zinatoza ada za vibali vya kuendesha kumbi za sinema/video na michezo ya kuigiza; NA KWA KUWA, utozaji huo unaweka ugumu wa utekelezaji wa shughuli hizo katika jamii ya watu wenye kipato cha chini, hivyo kuongeza kero kwa wananchi kinyume na matarajio ya kuboresha ustawi wao, KWA HIYO BASI, Bunge linaazimia kwamba, Mamlaka zinazohusika na Sheria Ndogo zilizobainika kutoza kwa pamoja ada zinazofanana katika chanzo kimoja:zikamilishe mchakato wa kupitia Sheria Ndogo hizo ili kuhuisha viwango vya ada; na Zizingatie umuhimu wa kuweka masharti yasiyoweka ugumu wa utekelezaji wake kwa watu wenye kipato cha chini. Shukrani SEHEMU YA TANO HITIMISHO Mheshimiwa Spika, napenda kutumia fursa hii kutoa shukrani zangu za dhati kwako binafsi na Bunge lako tukufu kwa kuweka utaratibu wa Taarifa ya Kamati ya Sheria Ndogo kuwasilishwa katika Bunge lako tukufu. Mheshimiwa Spika, kipekee kabisa niwashukuru Wajumbe wa Kamati ya Kudumu ya Sheria Ndogo kwa kazi kubwa na nzuri ya kuchambua Sheria Ndogo zilizowasilishwa katika Mkutano wa Pili, Mkutano Tatu, Mkutano wa Nne na Mkutano wa Tano wa Bunge na hatimaye kufanikisha taarifa hii. Kwa heshima kubwa naomba kuwatambua majina yao kama ifuatavyo: Waziri wa Nchi, Ofisi ya Waziri Mkuu (Sera, Bunge na Uratibu) kwa uratibu ambao umeiwezesha Kamati kutekeleza majukumu yake kwa ufanisi. Aidha, niwashukuru Mawaziri na Naibu Mawaziri wa sekta mbalimbali kwa kufika mbele ya Kamati na kujibu hoja zilizoibuliwa na Wajumbe wa Kamati. Mheshimiwa Spika, Aidha, napenda kuchukua fursa hii kuishukuru Ofisi ya Mwanasheria Mkuu wa Serikali kwa ushiriki wao katika vikao vya uchambuzi wa Sheria Ndogo mbalimbali. Vilevile niwashukuru wadau mbalimbali waliofika mbele ya Kamati na kuwasilisha maoni yao na wale wote ambao waliwasilisha maoni yao kwa maandishi (submissions). Ushiriki wao katika vikao vya Kamati pamoja na maoni waliyowasilisha yamekuwa na manufaa kwa Kamati katika utekelezaji bora wa shughuli zake. Wadau hao ni:Chama cha Ushirika wa Wavuvi Mwalo wa Kigodeko (Kigodeko Fisheries Cooperative). Mheshimiwa Spika, aidha napenda kuwashukuru kwa dhati Watumishi wa Ofisi ya Bunge chini ya uongozi mahiri wa Katibu wa Bunge Bi. Nenelwa J. Mwihambi, ndc kwa ushirikiano wanaoipatia Kamati ili iweze kutekeleza majukumu yake kwa ufanisi. Aidha, nimshukuru Mkurugenzi wa Idara ya Kamati za Bunge Ndg. Athuman Hussein, ndc akisaidiwa na Mkurugenzi Msaidizi wa Idara ya Kamati za Bunge Ndg. Gerald S. Magili kwa usimamizi mzuri wa Shughuli za Kamati. Mheshimiwa Spika, mwisho lakini si kwa umuhimu, niwashukuru Katibu wa Kamati ya Kudumu ya Bunge ya Sheria Ndogo, Ndg. Mkuta Masoli, akisaidiwa na Msaidizi wa Kamati Bi. Imelda Ntimba kwa kuratibu vyema Shughuli za Kamati hadi kukamilika kwa taarifa hii.Hoja Mheshimiwa Spika, Sasa naomba kutoa hoja kwamba, Bunge liipokee na kuikubali Taarifa ya Kamati ya Kudumu ya Bunge ya Sheria Ndogo pamoja na maoni na mapendekezo yaliyotolewa katika Taarifa hii. Mheshimiwa Spika, naomba kutoa hoja. Kamati ya Kudumu ya Bunge ya Sheria Ndogo 18 Februari, 2022