Uzalishaji mazao ya chakula waongezeka 2012, lakini tija iko chini Baadhi ya wakulima wadogo wa mpunga katika Wilaya ya Kyela mkoani Mbeyawameanza kutumia mitambo kuvuna mpunga, lakini walio wengi wanashindwa kutokana na gharama ya kukodi. PAMOJA na Mkoa wa Mbeya kupata ziada ya chakula kila mwaka, bado tija katika uzalishaji iko chini, sababu kuu zikitajwa kwamba ni kutokana na mabadiliko ya tabianchi na kiwango cha chini cha matumizi ya pembejeo za kilimo.Viwango vya utafiti kuhusu tija katika uzalishaji zao la mahindi, ni kati ya tani sita hadi kumi katika kila hekta moja. Lakini kwa mkoani hapa, uzalishaji huo ni tani tatu tu kwa zao hilo, wakati kwa zao la maharage uzalishaji ni tani mbili kwa hekta badala ya tatu kama inavyoonyeshwa na tafiti hizo.Wakati hali ya uzalishaji ikionyesha tija kuwa ya chini mno, uhaba wa chakula, hususan nafaka, katika maeneo mbalimbali ya nchi na nje ya nchi, imekuwa faraja kwa wakulima mkoani humo kutokana na kuchangia katika bei ya mazao yao, ambayo hata hivyo wataalamu wa kilimo mkoani hapa wanasema bado hailingani na gharama halisi za uzalishaji.Mkuu wa Mkoa wa Mbeya, Abbas Kandoro analiangalia tatizo katika uzalishaji wa mazao ya chakula kwa jicho la tahadhari kidogo, kwa kubainisha kwamba ongeeko la uzalishaji wa mazao halilingani na mbolea ya ruzuku itolewayo, na zaidi kwamba hata hilo ongezeko lenyewe la uzalishaji linatokana na nguvu za ziada za wananchi wenyewe.Katika hali ya kushangaza, badala ya Serikali kuongeza kiwango cha mbolea yenye ruzuku kwa mkoa huo, taarifa za pembejeo zinaonyesha kuwa mgawo wa mbolea yenye ruzuku kwa mkoa wa Mbeya umepungua kwa zaidi ya nusu katika msimu huu wa mwaka 2012/2013 ikilinganishwa na msimu uliopita.Mkoa wa Mbeya, katika msimu wa mwaka huu, umepatiwa vocha 183,495 kwa ajili ya kaya 61,165, ikilinganishwa na vocha 900,000 kwa ajili ya kaya 300,000, ikiwa ni pungufu ya vocha 717,000.Hata hivyo, kati ya vocha 900, 000 za msimu uliopita ambazo zilikuwa na thamani ya zaidi ya Sh bilioni 20.3, ni vocha 497, 873 tu zilizosambazwa kwa wakulima, huku vocha 24,906 ikielezwa hazikutumika, na vocha nyingine 402, 127 zikielezwa kurudishwa wizarani.Wakati sababu kwa vocha zisizotumika ikielezwa kuwa ni hatua ya wakulima kushindwa kuchangia fedha walizotakiwa kuchangia kukamilisha bei ya pembejeo, zile zilizorudishwa wizarani inaelezwa ni kwa sababu ya mawakala kutokuwa tayari kutumia hati maalumu zilizotakiwa kutumika kama mojawapo ya vielelezo vya kumpatia mkulima pembejeo.Kushuka kwa kiwango cha mbolea yenye ruzuku ya Serikali kinacholetwa mkoani hapa, ndiko kunakomfanya Mkuu wa Mkoa huu, Kandoro, kuweka msimamo wake pale alipowaeleza viongozi na watumishi wa Serikali wa mkoa hivi karibuni kwamba ongezeko katika uzalishaji mazao ya kilimo linatokana na juhudi za wakulima wenyewe.Kauli ya mkuu huyo wa mkoa, inaakisi uhalisia wa hali ya kilimo mkoani hapa, na kuoana na kauli ya Ofisa Mstaafu mmoja wa Serikali, ngazi ya mkoa, anayebainisha kwamba sehemu kubwa ya wakulima mkoani hapa walishindwa kupata pembejeo za kilimo hivyo kuathiri uzalishaji kwa kiwango kikubwa.“Wakulima wengi wamepata hasara mwaka jana. Mazao yalidumaa kwa kukosa mbole, kupata vocha kwa mkuklima wa kawaida ni shughuli. Wengi wanaamua kutojihangaisha,” anasema Ofisa huyo Mstaafu, aliyeomba kutotajwa jina gazetini.Mstaafu huyo anabainisha kuwapo kwa udanganyifu mkubwa katika suala zima la pembejeo zenye ruzuku ya Serikali, udanganyifu unaochangia wakulima kuvuna mavuno kidogo sana ikilinganishwa na kazi kubwa wanayoifanya.?Msimu wa kilimo wa mwaka 2012/2013 umeanza mkoani Mbeya, huku kukiwa na kila dalili za uzalishaji kuathiriwa na mabadiliko ya tabianchi pamoja na tatizo la upatikanaji wa pembejeo za kilimo, hususan mbolea na mbegu bora.Wataalamu wa kilimo mkoani hapa, wanazibainisha sababu zinazochangia tija katika uzalishaji mazao ya kilimo kuwa chini kwamba ni pamoja na uhaba wa maji kwa ajili ya kilimo cha umwagiliaji, huku hali ya unyeshaji mvua nayo ikiwa si ya kuaminika, kiasi cha baadhi ya maeneo kukabiliwa na ukame.?Ili kukabiliana na tatizo hilo, wataalamu wa kilimo mkoani hapa wanapendekeza kuanzishwa miradi ya uvunaji maji ya mvua kwa kujenga mabwawa makubwa yatakayotumika kuyahifadhi kwa ajili ya matumizi ya kilimo.Katika msimu unaoanza sasa wa mwaka 2012/2013, mkoa wa Mbeya umelenga kuzalisha zaidi ya tani milioni 4.8 kutoka katika hekta zaidi ya milioni 1.2, uzalishaji ambao hata hivyo unahofiwa kufikiwa kutokana na madhara yatokanayo na mabadiliko ya tabianchi.Miongoni mwa madhara yatokanayo na mabadiliko ya tabianchi, ni pamoja na unyeshaji mvua usio na uhakika, ukame na magonjwa ya mimea, madhara yanayotishia kwa kiwango kikubwa uzalishaji mazao ya chakula, hususan mazo makuu ya chakula kwa jamii nyingi nchini kama vile mahindi, mpunga na maharage.Mkoa wa Mbeya ni miongoni mwa mikoa muhimu katika uzalishaji mazao ya chakula nchini, hususan mazao ya mahindi, mpunga na maharage. Mikoa mingine inayoongoza kwa uzalishaji wa mazao ya chakula ni Iringa, Ruvuma na Rukwa kutoka ukanda huu wa Nyanda za Juu Kusini, ambao hufahamika kwa jina la ‘The Big Four.’Katika msimu wa kilimo uliopita- 2011/2012, mkoa huu ulizalisha zaidi ya tani milioni 3.8 za mazao ya chakula, ikiwa ni ongezeko la asilimia 85 ya lengo la uzalishaji mkoani hapa, ambalo ni zaidi ya tani milioni 4.5. Msimu huo, ulikuwa wa tatu katika utekelezaji wa kauli mbiu ya Kilimo Kwanza, ambapo mkoa uliweka lengo la kuongeza uzalishaji kutoka tani 2, 542, 577 za mwaka 2008/2009 hadi tani 4, 484, 144 mwaka 2011/2012, lengo ambalo hata hivyo halikuweza kufikiwa.Pamoja na matumizi ya mbolea na mbegu bora kutajwa kama sababu zilizochangia ongezeko lililopatikana katika msimu uliopita, Ofisa Kilimo Mkoa wa Mbeya, Nyasebwa, kwa upande wake anabainisha kwamba ongezeko hilo lilichangiwa zaidi na upanuzi wa eneo la kilimo, lakini tija katika uzalishaji ikiendelea kuwa chini.Uboreshaji wa skimu za umwagiliaji mkoani hapa nao unaelezwa kuchangia katika ongezeko la uzalishaji mazao ya chakula kwani huwawezesha wakulima kuzalisha zaidi ya mara moja kwa msimu mmoja.Kwa mujibu wa taarifa ya kilimo, eneo linalolimwa liliongezeka kutoka hekta 799,876 mwaka 2008/2009, hadi hekta 889,597 mwaka 2011/2012.Miongoni mwa maeneo yaliyokabiliwa na tatizo la ukosefu wa mvua, ni pamoja na kata za Kamsamba, Mpapa, Ivuna, Mkulwe, Chilulumo, Chitete na Msangano wilayani Mbozi na Momba, tarafa ya Songwe wilayani Chunya na baadhi ya maeneo ya wilaya ya Mbarali.Katika msimu uliopita, vile vile mkoa huu ulikabiliwa na tatizo la ndege waharibifu aina ya kwelea kwelea walioshambulia baadhi ya maeneo wilayani Mbarali, mlipuko wa viwavijeshi katika wilaya za Mbozi, Momba, Chunya na Ileje.Wadau wa kilimo mkoani hapa wanauona mchango wa kilimo kuwa bado mdogo. Kutokana na hali hiyo, wanapendekeza nguvu kubwa kuelekezwa kwenye kilimo cha umwagiliaji, uvunaji maji ya mvua kwa ajili ya kilimo, usimamizi katika hifadhi ya mazingira na kuwekeza katika uzalishaji mbegu bora zenye kustahimili madhara yatokanayo na mabadiliko ya tabianchi, ikiwamo zile zenye kuhimili ukame.