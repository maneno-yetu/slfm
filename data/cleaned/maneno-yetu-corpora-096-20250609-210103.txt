BAJETI YA WIZARA YA MALIASILI NA UTALII MWAKA 2021/2022 HOTUBA YA WAZIRI WA MALIASILI NA UTALII, MHESHIMIWA DKT. DAMAS DANIEL NDUMBARO (MB.), WAKATI AKIWASILISHA BAUNGENI MAKADIRIO YA MAPATO NA MATUMIZI YA WIZARA KWA MWAKA WA FEDHA 2021/2022 Mheshimiwa Spika, baada ya kupokea taarifa iliyowasilishwa na Mheshimiwa Mwenyekiti wa Kamati ya Kudumu ya Bunge ya Ardhi, Maliasili na Utalii, ninaomba kutoa hoja kwamba, Bunge lako Tukufu sasa likubali kupokea Taarifa ya Utekelezaji wa Bajeti kwa mwaka wa fedha 2020/2021, pamoja na kujadili na kupitisha Mpango na Makadirio ya Mapato na Matumizi ya Wizara ya Maliasili na Utalii kwa mwaka wa fedha 2021/2022. Mheshimiwa Spika, awali ya yote, napenda kutumia fursa hii kumshukuru Mwenyezi Mungu kwa kutujalia afya njema, na kuniwezesha kuwasilisha hotuba hii kwa mara ya kwanza nikiwa Waziri wa Maliasili na Utalii. Aidha, kwa namna ya pekee na kwa masikitiko makubwa naomba niungane na wenzangu kutoa pole kwa Mheshimiwa Samia Suluhu Hassan, Rais wa Awamu ya Sita wa Jamhuri ya Muungano wa Tanzania; Mheshimiwa Dkt. Philip Isdori Mpango, Makamu wa Rais wa Jamhuri ya Muungano wa Tanzania; Mheshimiwa Dkt. Hussein Ali Mwinyi, Rais wa Serikali ya Mapinduzi Zanzibar; Mheshimiwa Job Yustino Ndugai (Mb.), Spika wa Bunge la Jamhuri ya Muungano wa Tanzania; Mheshimiwa Kassim Majaliwa Majaliwa (Mb.), Waziri Mkuu wa Jamhuri ya Muungano wa Tanzania; Mheshimiwa Prof. Ibrahim Hamis Juma, Jaji Mkuu wa Jamhuri ya Muungano wa Tanzania; Waheshimiwa Wabunge wote; Chama Cha Mapinduzi; na Watanzania wote kwa ujumla kwa kuondokewa na mpendwa wetu, Hayati Dkt. John Pombe Joseph Magufuli, aliyekuwa Rais wa Jamhuri ya Muungano wa Tanzania katika Awamu ya Tano (5). Mheshimiwa Spika, hakika uzalendo, uchapakazi na umahiri wake katika kuliongoza Taifa letu pamoja na mchango wake mkubwa katika kulinda, kutetea na kuimarisha shughuli za uhifadhi wa maliasili na uendelezaji utalii nchini, hautasahaulika kamwe na utaendelea kukumbukwa na kuenziwa daima. Miongozo na maelekezo yake yameiwezesha Wizara na Taifa kwa ujumla kupata mafanikio na kusonga mbele katika maeneo mbalimbali. Vilevile, natoa pole kwa Watanzania wenzangu kwa kuondokewa na Viongozi wengine Wakuu wakiwemo: Mheshimiwa Maalim Seif Sharif Hamad, aliyekuwa Makamu wa Kwanza wa Rais wa Serikali ya Mapinduzi Zanzibar; na Mheshimiwa Balozi Mhandisi John William Herbert Kijazi, aliyekuwa Katibu Mkuu Kiongozi. Sisi sote ni wa Mwenyezi Mungu na kwake tutarejea, Mwenyezi Mungu azilaze roho za marehemu mahali pema peponi, Amina. Mheshimiwa Spika, naungana na Waheshimiwa Wabunge wenzangu kutoa salamu za pole kwako binafsi, Bunge lako Tukufu, wananchi na familia za marehemu kwa kuondokewa na Waheshimiwa Wabunge wafuatao: Mheshimiwa Mhandisi Atashasta Justus Nditiye aliyekuwa Mbunge wa Jimbo la Muhambwe; na Mheshimiwa Martha Jachi Umbulla aliyekuwa Mbunge wa Viti Maalum, Mkoa wa Manyara. Vifo vya Wabunge hao vimeleta majonzi makubwa kwa Waheshimiwa Wabunge na Taifa kwa ujumla kutokana na kukosa michango yao muhimu katika utendaji wa Bunge letu. Aidha, natoa pole kwa ndugu, marafiki na watumishi wote wa Wizara kutokana na baadhi ya watumishi kupoteza maisha, na wengine kujeruhiwa wakiwa wanatekeleza majukumu ya uhifadhi wa maliasili. Vilevile, ninatoa pole kwa wananchi ambao wamepoteza maisha na waliopata madhara kutokana na wanyamapori wakali na waharibifu. Namuomba Mwenyezi Mungu awaponye majeruhi na azilaze roho za marehemu mahali pema peponi, Amina. Mheshimiwa Spika, napenda kutoa pongezi za dhati kwa Mheshimiwa Samia Suluhu Hassan kwa kuapishwa kuwa Rais wa Awamu ya Sita wa Jamhuri ya Muungano wa Tanzania. Vilevile, nampongeza Mheshimiwa Dkt. Philip Isdori Mpango kwa kuteuliwa kuwa Makamu wa Rais wa Jamhuri ya Muungano wa Tanzania, Mheshimiwa Kassim Majaliwa Majaliwa (Mb.) kwa kuendelea kuaminiwa kuwa Waziri Mkuu wa Jamhuri ya Muungano wa Tanzania; na Mheshimiwa Balozi Hussein Athman Kattanga kwa kuteuliwa kuwa Katibu Mkuu Kiongozi. Pia, nawapongeza Waheshimiwa Mawaziri na Naibu Mawaziri wote kwa kuteuliwa kusimamia majukumu ya Sekta mbalimbali. Aidha, ninawapongeza Mheshimiwa Spika, Naibu Spika, Wenyeviti wa Bunge na wenyeviti wa Kamati za Kudumu za Bunge kwa kuliongoza Bunge letu Tukufu kwa umahiri mkubwa. Mheshimiwa Spika, kwa dhati kabisa, niishukuru Kamati ya Kudumu ya Bunge ya Ardhi, Maliasili na Utalii inayoongozwa na Mheshimiwa Dkt. Aloyce Andrew Kwezi (Mb.) na Makamu Mwenyekiti Mheshimiwa Dkt. Pius Stephen Chaya (Mb.) kwa ushirikiano, maoni na ushauri wanaoendelea kutoa kwa Wizara. Maoni na ushauri wao umeendelea kuwa chachu ya mafanikio katika kuhifadhi na kusimamia matumizi endelevu ya maliasili, malikale na kuendeleza utalii. Wizara itaendelea kushirikiana kikamilifu na Kamati hii na Bunge lako kwa ujumla katika utekelezaji wa majukumu yake na utatuzi wa changamoto mbalimbali zinazojitokeza katika sekta. Mheshimiwa Spika, napenda kutoa shukurani zangu za dhati kwa Mheshimiwa Samia Suluhu Hassan, Rais wa Jamhuri ya Muungano wa Tanzania kwa kuniamini na kunipa dhamana ya kusimamia Wizara hii ambayo ina mchango mkubwa katika kukuza uchumi wa nchi yetu. Aidha, ninawashukuru viongozi wenzangu wa Wizara akiwemo Mheshimiwa Mary Francis Masanja (Mb.), Naibu Waziri; Dkt. Allan Herbert Kijazi, Katibu Mkuu; na Ndugu Ludovick James Nduhiye, Naibu Katibu Mkuu; kwa ushirikiano wanaonipa katika kutekeleza majukumu yangu. Vilevile, ninawashukuru Watendaji Wakuu na watumishi wa Wizara; na wadau wote wa Sekta ya Maliasili na Utalii kwa ushirikiano wanaoendelea kutupatia katika kutekeleza majukumu ya Wizara. Pia, kwa namna ya kipekee ninaomba kuishukuru familia yangu ikiongozwa na mke wangu mpendwa Bibi Florah Ndumbaro na Wananchi wa Jimbo la Songea Mjini kwa kuendelea kuniunga mkono katika kutekeleza majukumu yangu ya kila siku. Mheshimiwa Spika, hotuba hii inajumuisha sehemu kuu tano (5) ambazo ni Utangulizi; Majukumu ya Wizara; Mchango wa Maliasili na Utalii katika Uendelezaji wa Uchumi Shindani na Viwanda; Utekelezaji wa Mpango na Bajeti ya Mwaka wa Fedha 2020/2021; na Makadirio ya Mapato na Matumizi kwa Mwaka wa Fedha 2021/2022. Mheshimiwa Spika, Wizara imeendelea kutekeleza jukumu lake la msingi la kuhifadhi na kusimamia matumizi endelevu ya maliasili, malikale na kuendeleza utalii. Katika kutekeleza jukumu hilo, Wizara imeendelea kuandaa na kufanya mapitio ya miongozo ya sera, sheria, kanuni, mikakati mbalimbali; kusimamia ulinzi wa rasilimali za maliasili na malikale; kuendeleza na kutangaza utalii; kushirikisha wadau; kusimamia ukusanyaji wa maduhuli; na kujenga uwezo wa kusimamia Sekta ya Maliasili na Utalii. Mheshimiwa Spika, Dira ya Taifa ya Maendeleo ya mwaka 2025 imebainisha mikakati mbalimbali ya kujenga Uchumi Shindani na Viwanda kwa Maendeleo ya Watu kupitia sekta mbalimbali ikiwa ni pamoja na uhifadhi, usimamizi na matumizi endelevu ya maliasili na uendelezaji utalii. Utekelezaji wa Dira hiyo kupitia Mpango wa Pili wa Maendeleo wa Taifa (2016/2017 - 2020/2021) ni kielelezo kikuu cha mafanikio ya nchi yetu kuingia katika kundi la nchi zenye uchumi wa kati mwaka 2020 kabla ya matarajio ya awali ya mwaka 2025. Mheshimiwa Spika, Tanzania imejaliwa kuwa na rasilimali nyingi za maliasili na malikale zenye mchango mkubwa katika uendelezaji utalii, ukuaji wa uchumi, ustawi wa jamii na uhifadhi wa mazingira kwa ujumla. Utalii huchangia wastani wa asilimia 17 ya Pato la Taifa; asilimia 25 ya fedha za kigeni na huzalisha ajira takriban milioni 1.6 za moja kwa moja na zisizo za moja kwa moja kwa mwaka. Aidha, sekta hii huchochea ukuaji wa sekta nyingine za kiuchumi ikiwemo viwanda, biashara, kilimo, mifugo na usafirishaji. Mheshimiwa Spika, rasilimali za misitu na nyuki huchangia asilimia 3.5 ya Pato la Taifa; asilimia 5.9 ya mapato yatokanayo na biashara ya nje na ajira takriban milioni nne kwa mwaka. Misitu huchangia katika uhifadhi wa baioanuai za mimea na wanyama, uhifadhi wa udongo na vyanzo vya maji na hurekebisha mfumo wa hali ya hewa na hivyo kupunguza athari za mabadiliko ya tabianchi. Aidha, misitu inachangia ukuaji wa sekta nyingine za uzalishaji kama vile maji, kilimo, mifugo, viwanda na nishati. Sekta hii inachangia zaidi ya asilimia 90 ya nishati ya kupikia nchini kutokana na miti (mkaa na kuni) huku takriban asilimia 90 ya umeme ukizalishwa kwa nguvu ya maji ambayo vyanzo vyake vingi viko katika maeneo yaliyohifadhiwa. Kwa upande mwingine, mazao ya nyuki hutumika kama chakula na malighafi katika viwanda vya kutengeneza bidhaa mbalimbali zikiwemo vipodozi na madawa. Nyuki ni mchavushaji mkuu wa mimea ambapo husaidia kuongeza uzalishaji na ubora wa mazao ya chakula na uhifadhi wa mazingira. Mheshimiwa Spika, Sekta ya Maliasili ni moja ya sekta muhimu zinazochangia kutoa malighafi kwa ajili ya viwanda nchini. Mathalan, Sekta ya Misitu huchangia takriban asilimia 90 ya vifaa vya ujenzi na samani zinazotumika majumbani. Kwa kuzingatia mchango wa Sekta ya Maliasili katika uchumi wa nchi yetu, na hasa katika kujenga uchumi shindani na viwanda kwa maendeleo ya watu, napenda kutoa rai kwa Watanzania wote na wadau kwa ujumla kushirikiana na Wizara katika kuhakikisha uhifadhi, ulinzi, usimamizi na matumizi endelevu ya rasilimali hizi unaendelezwa kwa manufaa ya kizazi cha sasa na vizazi vijavyo. Mheshimiwa Spika, utekelezaji wa Mpango na Bajeti ya Wizara kwa mwaka wa fedha 2020/2021 umezingatia miongozo mbalimbali, ikiwemo Dira ya Taifa ya Maendeleo 2025, Mpango wa Pili wa Maendeleo wa Taifa wa Miaka Mitano (2016/2017 - 2020/2021); Ilani ya Uchaguzi ya Chama Cha Mapinduzi ya mwaka 2015 - 2020; Hotuba ya aliyekuwa Rais wa Jamhuri ya Muungano wa Tanzania, Hayati Dkt. John Pombe Joseph Magufuli wakati akizindua Bunge la 11 mwaka 2015; Malengo ya Maendeleo Endelevu 2030; Mpango Mkakati wa Wizara (2016/17 - 2020/2021); sera na sheria za sekta za usimamizi wa maliasili, malikale na maendeleo ya utalii; na maagizo mbalimbali ya Viongozi Wakuu wa Serikali. Mheshimiwa Spika, katika mwaka wa fedha 2020/2021, Wizara ilikadiria kukusanya kiasi cha Shilingi 218,546,602,092 kutokana na vyanzo vinavyosimamiwa moja kwa moja na Wizara ikiwemo TFS. Hadi kufikia mwishoni mwa mwezi Aprili 2021, Wizara imekusanya jumla ya Shilingi 147,278,726,762 sawa na asilimia 67 ya lengo. Aidha, taasisi za Wizara ambazo makusanyo yake yanapitia TRA ambazo ni Shirika la Hifadhi za Taifa Tanzania - TANAPA, Mamlaka ya Hifadhi ya Eneo la Ngorongoro – NCAA na Mamlaka ya Usimamizi wa Wanyamapori Tanzania - TAWA ziliidhinishiwa kukusanya jumla ya Shilingi 584,626,710,590. Hadi mwishoni mwa mwezi Aprili 2021, Taasisi hizo zilikusanya jumla ya Shilingi 89,571,667,291 sawa na asilimia 15 ya lengo la makusanyo. Kutofikiwa kwa malengo hayo kulisababishwa kwa kiasi kikubwa na uwepo wa mlipuko wa ugonjwa wa COVID-19. Mheshimiwa Spika, katika mwaka wa fedha 2020/2021, Wizara iliidhinishiwa kutumia jumla ya Shilingi 114,593,952,000 kwa ajili ya matumizi ya kawaida na miradi ya maendeleo. Kati ya fedha hizo, Shilingi 69,573,850,000 zilikuwa za matumizi ya kawaida na Shilingi 45,020,102,000 za miradi ya maendeleo. Hadi mwezi Aprili 2021, Wizara ilipokea na kutumia jumla ya Shilingi 64,587,552,684 sawa na asilimia 56 ya bajeti iliyoidhinishwa. Fedha zilizopokelewa zinajumuisha Shilingi 48,847,760,664 za matumizi ya kawaida na Shilingi 15,739,792,020 za miradi ya maendeleo. Mheshimiwa Spika, katika Hotuba ya Mheshimiwa Samia Suluhu Hassan, Rais wa Jamhuri ya Muungano wa Tanzania, aliyoitoa tarehe 06 Aprili, 2021 wakati akiwaapisha Makatibu Wakuu, Naibu Makatibu Wakuu na baadhi ya Wakuu wa Taasisi, Wizara ya Maliasili na Utalii ilipewa maagizo mawili (2) ambayo ni: kushughulikia changamoto za matumizi mseto na mimea vamizi katika Eneo la Hifadhi ya Ngorongoro; na suala la uchimbaji wa madini katika maeneo yaliyohifadhiwa. Mheshimiwa Spika, Wizara ya Maliasili na Utaliii imeanza kuyafanyia kazi maagizo yaliyotolewa kwa hatua za awali. Mathalan, kwa upande wa changamoto ya matumizi mseto katika eneo la Ngorongoro, tarehe 08 Aprili, 2021 chini ya uenyekiti wangu, Wizara ilifanya kikao na uongozi wa Mamlaka ya Eneo la Hifadhi ya Ngorongoro kwa ajili ya kuanza kutekeleza maelekezo hayo. Hatua inayoendelea kwa sasa ni kufanya tathmini na kuandaa taarifa itakayowezesha Serikali kufanya maamuzi stahiki. Kutokana na umuhimu wa suala hilo, Wizara kwa kushirikisha wadau mbalimbali itaandaa mapendekezo na kuyawasilisha katika ngazi za maamuzi Serikalini ili kupata namna bora ya kutatua changamoto hiyo kwa manufaa mapana ya Taifa. Katika hatua nyingine, Wizara inaendelea kufanya tafiti kwa kushirikiana na vyuo vya elimu ya juu kikiwemo Chuo Kikuu cha Nelson Mandela ili kupata suluhisho la kudumu kuhusu tatizo la mimea vamizi katika eneo hilo. Mheshimiwa Spika, kuhusu uchimbaji wa madini katika hifadhi, mnamo tarehe 13 Aprili 2021, Wizara chini ya uenyekiti wangu ilikutana na taasisi za uhifadhi zilizo chini ya Wizara na kujadili kwa kina namna ya kutekeleza agizo hilo. Kwa ujumla, Wizara itafanya kazi kwa kushirikiana na Wizara ya Madini na kuchambua kwa kina faida na hasara ya kuchimba au kutochimba madini katika maeneo hayo. Pamoja na maagizo hayo, Wizara pia itazingatia maelekezo ya Mheshimiwa Samia Suluhu Hassan, Rais wa Jamhuri ya Muungano wa Tanzania aliyoyatoa Bungeni tarehe 22 Aprili, 2021. Mheshimiwa Spika, katika utekelezaji wa majukumu yake kwa mwaka wa fedha 2020/2021, Wizara imepata mafanikio mbalimbali yakiwemo: Mheshimiwa Spika, Wizara imeendelea kuimarisha ulinzi wa rasilimali za maliasili kwa kudhibiti ujangili, biashara haramu ya nyara, uvunaji haramu wa mazao ya misitu na uvamizi wa maeneo yaliyohifadhiwa kwa shughuli za kilimo, ufugaji na makazi. Mathalan, matokeo ya sensa ya mwaka 2020 yameonesha kuongezeka kwa idadi ya tembo katika Mfumo Ikolojia Serengeti kutoka 6,087 mwaka 2014 hadi 7,061 mwaka 2020. Mafanikio ya kupungua kwa ujangili, uvunaji haramu wa mazao ya misitu na kuongezeka kwa wanyamapori yamechangiwa pamoja na mambo mengine, kuendeshwa kwa siku doria 746,413 zilizowezesha kukamatwa kwa watuhumiwa 5,609; kuvunjwa kwa mitandao 95 ya ujangili; na kuzuiliwa kwa matukio 302 ya ujangili kabla hayajatendeka. Jitihada nyingine ni pamoja na ujenzi wa minara mitatu (3) ya mawasiliano ya redio katika maeneo ya Oldeani, Losirwa na Kreta ya Empakai. Kutokana na juhudi hizo, ujangili umepungua kwa takriban asilimia 90. Mheshimiwa Spika, katika kutekeleza Mkakati wa Kitaifa wa Kudhibiti Mimea Vamizi (National Invasive Species Strategy and Action Plan, 2019 - 2029), Wizara kwa kushirikiana na wadau mbalimbali imeendelea kufanya tafiti juu ya mtawanyiko, madhara na kubaini mbinu za kukabiliana na mimea vamizi ndani ya hifadhi na maeneo yanayopakana na hifadhi. Katika hatua za awali imebainika uwepo wa aina 25 za mimea vamizi ndani ya eneo la Hifadhi ya Ngorongoro. Aidha, utafiti uliofanywa na Chuo Kikuu cha Nelson Mandela umebaini njia ya asili ya kudhibiti mimea vamizi aina ya Gutenbergia cordifolia, Tagetes minuta na Bidens schimperi inayopatikana katika Kreta ya Ngorongoro na eneo la Ndutu. Pamoja na mbinu hizo, Wizara imeendelea kutumia mbinu nyingine za kupambana na mimea vamizi zikiwemo kung’oa na kufyeka mimea hiyo. Hatua hizi zimewezesha kutokomezwa kwa mmea vamizi aina ya gugu karoti kwa zaidi ya asilimia 90. Vilevile, Wizara imefanikiwa kudhibiti mimea mingine vamizi kwa asilimia 15.6 kwenye eneo la Kreta ya Ngorongoro lenye ukubwa wa hekta 5,301 ambalo limeathirika na mimea hiyo. Mheshimiwa Spika, katika hatua nyingine, Wizara imefanikiwa kuondoa mimea vamizi kwenye eneo lenye ukubwa wa hekta 2,269 katika hifadhi za Taifa za Arusha, Kitulo, Serengeti, Katavi, Milima ya Mahale, Ziwa Manyara, Mikumi, Milima ya Udzungwa, Ibanda - Kyerwa, Rumanyika - Karagwe, Tarangire, Gombe, Kitulo, Kisiwa cha Saanane na Kilimanjaro kwa lengo la kuboresha maeneo ya malisho. Aidha, jumla ya miti ya asili 2,700 imeoteshwa katika hifadhi za Taifa Kilimanjaro na Kitulo katika maeneo ambayo mimea vamizi imeng’olewa. Jitihada hizi zimeboresha ustawi wa maeneo ya malisho ya wanyamapori. Mheshimiwa Spika, katika jitihada za kuhifadhi rasilimali za misitu, Wizara imepandisha hadhi Msitu wa Essmingori uliopo Wilaya ya Monduli wenye hekta 6,070 kuwa Hifadhi ya Msitu ya Mazingira Asilia na hivyo kuongeza hifadhi za misitu ya mazingira asilia kutoka 19 hadi 20. Aidha, Wizara imepandisha hadhi maeneo 30 mapya ya misitu yenye ukubwa wa jumla ya hekta 139,869 kuwa hifadhi katika wilaya za Chunya, Iringa, Same, Korogwe, Lushoto, Handeni, Muheza, Mwanga, Buhigwe, Mkuranga, Chemba, Newala, Ileje, Dodoma, Ilala, Bukoba, Mbeya Vijijini, Butiama, Misenyi, Kongwa, Mpwapwa, Kondoa, Madaba na Monduli. Aidha, hifadhi za nyuki sita (6) zenye ukubwa wa hekta 19,134 katika wilaya za Ileje, Handeni, na Chemba zimetangazwa na hivyo kuongeza idadi ya hifadhi za nyuki kutoka moja (1) hadi saba (7). Mheshimiwa Spika, Wizara imefanikiwa kuboresha miundombinu ya huduma za utalii kwa kujenga na kukarabati barabara, kambi za utalii na njia za utalii wa kutembea kwa miguu. Katika hatua hiyo, barabara zenye jumla ya urefu wa kilometa 73.4 zimejengwa na kilometa 8,599.8 zimekarabatiwa ndani ya maeneo ya hifadhi za Taifa, Eneo la Hifadhi ya Ngorongoro, hifadhi za misitu ya mazingira asilia, mashamba ya miti, mapori ya akiba pamoja na vituo vya malikale. Aidha, kambi za kitalii na loji zenye jumla ya vitanda 670 zimejengwa katika maeneo yaliyohifadhiwa kwa lengo la kuboresha huduma za malazi na kuhamasisha utalii wa ndani. Vilevile, njia za utalii wa kutembea kwa miguu zenye urefu wa kilometa 927 zimejengwa katika maeneo yaliyohifadhiwa ya misitu na wanyamapori. Hatua hii itawezesha kuimarika kwa huduma za utalii katika maeneo hayo. Mheshimiwa Spika, katika hatua nyingine, Wizara imefanikiwa kujenga malazi ya kitalii ya gharama nafuu yenye jumla ya vitanda 105 katika Hifadhi za Taifa Saadani (71), Tarangire (12), Mkomazi (12) na Kitulo (10) kwa lengo la kuhamasisha utalii wa ndani. Aidha, Wizara imeanza awamu ya kwanza ya ujenzi wa hoteli yenye hadhi ya daraja la nyota tatu katika eneo la Rubambagwe, Chato pamoja na ujenzi wa lango la Naabi katika Hifadhi ya Taifa Serengeti. Hoteli hii inajengwa kwa lengo la kuchochea utalii katika Ukanda wa Kaskazini Magharibi. Aidha, Wizara ipo katika hatua za mwisho za ujenzi wa uzio wa umeme wenye urefu wa kilometa 13 katika Hifadhi ya Taifa Mkomazi ili kuendeleza utalii wa faru ndani ya hifadhi hiyo. Katika hatua nyingine, Wizara imenunua kivuko cha MV Rubondo Island chenye ukubwa wa tani 25 ambacho kina uwezo wa kubeba magari manne (4) na watu 25 kwa wakati mmoja. Kivuko hicho kitasaidia na kuboresha utoaji wa huduma kwenye hifadhi na maeneo ya vivutio vilivyoko Ziwa Victoria na hivyo kuleta ufanisi zaidi katika maeneo husika. Mheshimiwa Spika, Tanzania imeendelea kupokea watalii licha ya uwepo wa mlipuko wa ugonjwa wa COVID-19. Kwa kuzingatia mwenendo wa ukuaji wa sekta ya utalii nchini, katika mwaka 2020, Wizara ilitarajia kupokea jumla ya watalii 1,867,000. Makisio hayo yalikuwa ni kabla ya kutokea kwa janga la COVID-19. Baada ya mlipuko wa COVID-19, Wizara ilifanya tathmini ya athari za ugonjwa huo katika sekta ya utalii na kuweka makisio mapya ya jumla ya watalii 437,000 yaliyozingatia hali halisi ya uwepo wa COVID-19. Katika kufanikisha lengo hilo, Wizara kwa kushirikiana na wadau iliweka mikakati mbalimbali ya kupambana na madhara ya janga hilo. Mikakati hiyo ni pamoja na kuandaa Mwongozo wa Uendeshaji wa Shughuli za Sekta ya Utalii - SOPs katika kipindi cha COVID-19 kwa kuzingatia maelekezo ya Shirika la Afya Duniani na Wizara ya Afya, Maendeleo ya Jamii, Jinsia, Wazee na Watoto; na kuandaa Mpango wa Kuirejesha Sekta ya Utalii Nchini katika Hali ya Awali kabla ya Kuathiriwa na COVID-19. Kutokana na juhudi hizo pamoja na uwepo wa COVID-19, Tanzania kwa mwaka 2020 ilifanikiwa kupata watalii 620,867 wa kimataifa na watalii 571,353 wa ndani waliotembelea vivutio mbalimbali nchini. Mheshimiwa Spika, kwa upande mwingine, Tanzania imefanikiwa kuwa miongoni mwa nchi chache za Afrika zilizofanikiwa kupata Muhuri wa Safe Travel wa Baraza la Usafiri na Utalii Duniani (WTTC). Vigezo vilivyotumika kutoa muhuri huo ni pamoja na WTTC kujiridhisha na hatua za kukabiliana na maambukizi ya COVID-19; nchi husika kutoa mwongozo wa kiafya wa kuzingatiwa na wasafiri wanaoingia na kutoka nchini (COVID-19 Travel Advisory); na kuonesha kwa vitendo utayari wa kupokea wageni ili kuwajengea imani watalii katika masoko ya kimataifa kuwa Tanzania ni mahali salama kutembelea. Mheshimiwa Spika, Tanzania pia imeendelea kufungua masoko mapya ya utalii ikiwemo nchi za Urusi, Poland na Ukraine; na kuorodheshwa na nchi ya Urusi kuwa miongoni mwa nchi tatu (3) duniani ambazo ni salama kwa wananchi wake kutembelea. Mafanikio haya yamechangiwa na juhudi mbalimbali za utangazaji vivutio vya utalii kidijitali kupitia mitandao ya kijamii ikiwemo Twitter, Facebook, Wechart, YouTube, Instagram hususan kampeni ya Tanzania is Ready, pamoja na live streaming. Vilevile, Wizara imeandaa video 25 zikiwemo zenye kutangaza vivutio vya Tanzania kwa utambulisho ujulikanao kama Tanzania Unforgettable! na video maalum kuonesha utekelezaji wa SOPs katika kukabiliana na maambukizi ya COVID-19. Mheshimiwa Spika, kufuatia jitihada za Wizara za kutangaza utalii kwenye masoko mbalimbali na kuboresha shughuli za uhifadhi, Tanzania imepata tuzo za kimataifa zifuatazo: Hifadhi ya Taifa Serengeti kuwa hifadhi bora barani Afrika kwa mwaka 2020, tuzo iliyotolewa na taasisi ya World Travel Awards; Hifadhi ya Taifa Serengeti kuwa mshindi wa pili Afrika na wa 12 duniani kwa kuwa na idadi kubwa ya wafuatiliaji wa ukurasa wake katika mtandao wa kijamii wa Instagram kwa mwaka 2020, tuzo iliyotolewa na Taasisi ya Mainland Aggregates Limited ya nchini Marekani; na Hifadhi za Taifa Serengeti, Kilimanjaro na Tarangire kushinda tuzo ya Traveler best of the best 2021, iliyotolewa na Taasisi ya Trip Advisor Award. Vilevile, Hifadhi ya Taifa Serengeti imetambuliwa na Gazeti Maarufu la Forbes la nchini Marekani kama kivutio cha pili (2) duniani miongoni mwa vivutio bora 21 vya kutembelewa mwaka 2021. Aidha, Kiwanja cha Ndege cha Msembe katika Hifadhi ya Taifa Ruaha kimefanikiwa kuwa kiwanja chenye mandhari nzuri zaidi Afrika kwa mwaka 2020, tuzo iliyotolewa na taasisi ya Private Fly Scenic Airport. Sambamba na hilo, TANAPA imetangazwa kuwa mshindi wa kundi la dhahabu miongoni mwa washindi 51 kutoka nchi 39 duniani wa tuzo ya huduma za viwango kwa mwaka 2020, tuzo iliyotolewa na Taasisi ya European Society for Quality Research (ESQR). Mheshimiwa Spika, kwa mwaka wa fedha 2020/2021, Wizara imeanzisha mashamba mapya mawili (2) ya miti ya Makere Kusini yaliyopo katika Wilaya ya Kasulu lenye hekta 30,000 na Mwanhala lililopo Wilaya ya Nzega lenye hekta 3,000 na hivyo kuongeza idadi ya mashamba ya miti ya Serikali Kuu kutoka 23 hadi 25. Aidha, Shamba la Miti Wino (hekta 38,258) lililopo Mkoa wa Ruvuma na Shamba la Miti Silayo (hekta 69,700) lililopo Mkoa wa Geita yalizinduliwa rasmi mwezi Januari, 2021. Kwa upande mwingine, Wizara imefanikiwa kuzalisha jumla ya vipando vya mikoko 52,790 na miche ya miti 32,331,910 iliyopandwa katika mashamba ya Serikali, taasisi za umma na binafsi. Jitihada hizi zimelenga kuongeza uhifadhi wa ardhi, baionuai za mimea na wanyama, kukabiliana na athari za mabadiliko ya tabia nchi na kuhakikisha upatikanaji wa mazao ya misitu kwa matumizi mbalimbali. Mheshimiwa Spika, katika kuboresha ubora wa huduma za malazi, upatikanaji wa takwimu za watalii na ukusanyaji wa mapato, Wizara imeanzisha na kuzindua mfumo wa kielektroniki wa kupanga huduma za malazi nchini katika daraja za ubora ujulikanao kama AserT (Accomodation Services in Tanzania). Mfumo huo unawezesha wamiliki wa huduma za malazi na chakula nchini kujitathmini wenyewe katika ubora wa huduma zao za malazi na chakula kabla ya kupangwa katika daraja za ubora kwa kutumia vigezo vya Jumuiya ya Afrika Mashariki. Tanzania imekuwa nchi ya kwanza katika Jumuiya hiyo kuwa na mfumo huo wa kielektroniki ambao ulizinduliwa rasmi mwezi Disemba, 2020. Aidha, Wizara imefanikiwa kuboresha mfumo wa MNRT Portal kwa ajili ya kusajili wageni wanaolala katika maeneo ya huduma za malazi, kutoa vibali, kukusanya takwimu na uendeshaji wa minada ya uuzaji vitalu. Mheshimiwa Spika, ili kuongeza wigo wa mazao ya utaliii na kuvutia watalii, Wizara imefanikiwa kuendeleza zao la utalii ikolojia katika hifadhi za misitu ya mazingira asilia; utalii wa jiolojia kwa kubainisha maeneo mengine yenye sifa za utalii huo nje ya Eneo la Hifadhi ya Ngorongoro, mathalan Kimondo cha Mbozi Mkoani Songwe; utalii wa faru na utalii wa kuona wanyamapori nyakati za usiku katika Hifadhi ya Taifa Mkomazi; utalii wa farasi katika Eneo la Hifadhi ya Ngorongoro; utalii wa kupiga makasia kwenye eneo la Gurusi Swamp ndani ya Hifadhi ya Taifa Tarangire; na uvuvi wa kujiburudisha katika Hifadhi ya Taifa Ruaha. Aidha, katika kuendeleza utalii wa malikale, Wizara kwa kushirikiana na Chuo Kikuu cha Dar es Salaam imeanzisha makumbusho mpya katika eneo la Urithi wa Dunia la Kilwa Kisiwani iliyozinduliwa tarehe 09 Aprili, 2021. Sambamba na hilo, Wizara imefungua fursa za shughuli za utalii katika Ukanda wa Kaskazini Magharibi kwa kuanzisha utalii wa maji katika Ziwa Victoria na Ghuba ya Speke. Kuanzishwa kwa mazao hayo, kutachangia ongezeko la idadi ya watalii, wastani wa muda wa mtalii kukaa nchini na mapato yatokanayo na shughuli za kitalii. Mheshimiwa Spika, katika hatua za kutekeleza lengo la kuongeza watalii hadi kufikia milioni 5 ifikapo mwaka 2025, kama ambavyo imebainishwa katika Ilani ya Uchaguzi ya CCM (2020 - 2025), Ibara ya 67(a)(ii), Wizara imekamilisha maandalizi ya kuanza Mradi Maalum wa Uendelezaji wa Utalii wa Mikutano na Matukio. Mradi huo pamoja na shughuli nyingine, utawezesha ujenzi wa Kituo cha Kisasa cha Kimataifa chenye uwezo wa kuhudumia mikutano na shughuli za maonesho kwa wakati mmoja. Mradi huu utaanza kutekelezwa rasmi katika mwaka wa fedha 2021/2022, ambapo utaendeleza zao la utalii wa mikutano na matukio nchini lenye fursa ya kuleta matokeo ya haraka katika ukuaji wa sekta ya utalii. Mheshimiwa Spika, katika utekelezaji wa Mradi wa Kuzalisha Umeme wa Bwawa la Julius Nyerere lenye uwezo wa kuzalisha MW 2,115, Wizara kupitia TFS ilipewa jukumu la kusafisha eneo la mradi lenye ukubwa wa ekari 234,164. Pamoja na changamoto na ugumu wa mazingira ya eneo, ikiwemo ukosefu wa miundombinu ya barabara, mvua, uwepo wa wanyamapori wakali na mawasiliano hafifu, TFS kwa kushirikiana na JWTZ imefanikiwa kusafisha jumla ya ekari 133,473 ambayo ni asilimia 57 ya eneo lote la mradi. Kwa upande mwingine, Wizara kupitia TANAPA imeendelea kutoa ulinzi ili kufanikisha shughuli za mradi kuendelea kama zilivyopangwa. Baada ya kukamilika kwa mradi huu, pamoja na uzalishaji wa umeme, eneo hilo litatumika kwa shughuli za utalii. Napenda kulitaarifu Bunge lako Tukufu kuwa Wizara pamoja na Kamati ya Kudumu ya Bunge ya Ardhi, Maliasili na Utalii ilitembelea eneo la mradi tarehe 24 Aprili, 2021 kwa ajili ya kukagua hatua iliyofikiwa katika utekelezaji wa jukumu la Wizara la kusafisha eneo husika. Kwa ujumla, Kamati iliridhishwa na hatua iliyofikiwa katika utekelezaji wa jukumu hilo. Aidha, mradi huo ukikamilika utaongeza shughuli mbalimbali za utalii zikiwemo utalii wa kuvua Samaki kwa kujiburudisha (sport fishing) na utalii wa kutumia boti. Mheshimiwa Spika, katika kuhakikisha historia ya Tanzania inaenziwa, Wizara imefanikiwa kuzindua Klabu za Historia na Uzalendo katika shule 18 za Sekondari katika Mikoa ya Dar es Salaam na Ruvuma. Aidha, Wizara inaendelea kuhamasisha uanzishwaji wa klabu hizo katika shule mbalimbali nchini. Vilevile, programu 110 za elimu ya urithi wa utamaduni, malikale pamoja na utalii zimefanyika katika shule za msingi na sekondari nchini kwa lengo la kuhamasisha vijana kuwa na uzalendo na kuthamini nchi yao. Mheshimiwa Spika, katika kuhakikisha maeneo ya malikale yanaimarika na kuvutia watalii, Wizara imeboresha vituo vya malikale kwa kujenga barabara yenye urefu kwa kilomita tano (5), ukuta na njia ya watembea kwa miguu katika Kituo cha Kolo; kuweka umeme katika Kituo cha Mapango ya Amboni; kukarabati vyoo katika Kituo cha Mwl. Nyerere, Butiama na jengo la kihistoria la soko la watumwa katika Kituo cha Mikindani. Sambamba na hilo, Wizara imeanza kuhifadhi taarifa za maeneo ya malikale, mikusanyo na urithi wa utamaduni kidijitali, hatua ambayo itasaidia kuimarisha uhifadhi na kujitangaza kidijitali. Maeneo yaliyoainishwa na taarifa zake kuhifadhiwa ni pamoja na vituo vya Bagamoyo, Kilwa Kisiwani, Songo Mnara, Kilwa Kivinje, Kolo, Kaole, Isimila na Laetoli. Mheshimiwa Spika, katika kutatua migogoro ya ardhi baina ya wananchi na maeneo yaliyohifadhiwa, Wizara kwa kushirikiana na wadau mbalimbali imeendelea kuchukua hatua katika kutatua migogoro hiyo. Hatua hizo ni pamoja na kuhakiki mipaka ya hifadhi yenye urefu wa kilometa 97, kusafisha kilometa 1,554 na kuweka alama za mipaka (beacons) 788 na mabango 180 katika maeneo ya hifadhi za misitu na wanyamapori. Aidha, jumla ya miti 6,250 imepandwa katika mipaka ya hifadhi 84 ya misitu ya asili. Kwa upande mwingine, Wizara imeweka jumla ya maboya 66 katika Hifadhi za Taifa Saadani na Rubondo kama alama za mipaka kwenye eneo la maji. Pia, Wizara imeanza zoezi la kuhakiki mipaka kwenye maeneo ya malikale na Urithi wa Utamaduni ikiwemo vituo vya Kalenga, Amboni, Engaruka, Engaresero, Isimila, Tembe la Kwihara, Ujiji Kigoma, Tongoni, Kunduchi na Kaole. Mheshimiwa Spika, Wizara imeendelea kutambua mchango wa wadau mbalimbali wakiwemo wananchi na sekta binafsi katika uhifadhi wa maliasili na uendelezaji utalii. Katika kutekeleza azma hii, Wizara imetoa elimu ya uhifadhi katika vijiji 418 vinavyopakana na hifadhi za Taifa, mapori ya akiba na wananchi wanaoishi katika eneo la Hifadhi ya Ngorongoro. Katika hatua nyingine, mikutano ya kuelimisha kamati za maliasili imefanyika katika vijiji 451, na elimu ya usimamizi wa rasilimali za misitu na nyuki imetolewa kwa wadau 1,979 kutoka vijiji 540 vinavyopakana na hifadhi za misitu na nyuki. Vilevile, vikundi 127 vya ufugaji nyuki vimeanzishwa na mafunzo ya mbinu bora za ufugaji nyuki yametolewa kwa wafugaji 2,608 ndani na nje ya maeneo yaliyohifadhiwa. Mheshimiwa Spika, katika kuhamasisha, kuboresha na kuimarisha huduma za utalii, Wizara imefanya mkutano na wadau wa utalii nchini uliofanyika tarehe 03 - 06 Machi, 2021 Mjini Morogoro. Mkutano huu ulihusisha taasisi za umma na sekta binafsi wakiwemo wakala wa safari za anga, wawindaji wa kitalii, wasafirishaji watalii, waongoza watalii na watoa huduma za malazi. Mkutano huo ulishirikisha wadau takriban 440 ambao walipata fursa ya kujadili mikakati mbalimbali ya kuongeza idadi ya watalii, kuendeleza mazao ya utalii, kuongeza wigo wa mapato, changamoto zinazoikabili sekta ya utalii pamoja na mapendekezo ya utatuzi. Aidha, Wizara ilifanikisha mkutano wa Kimataifa wa UNESCO Global Geopark uliofanyika mwezi Disemba, 2020 kwa njia ya mtandao. Mkutano huo ulihudhuriwa na wataalam wa masuala ya jiolojia takriban 600 kutoka nchi mbalimbali duniani kwa lengo la kuutangaza utalii wa miamba wa nchi za Afrika na Uarabuni. Pia, mikutano ya Kamati za Uwezeshaji Utalii - TFC pamoja na Jukwaa la Majadiliano baina ya Sekta ya Umma na Sekta Binafsi - PPD imefanyika Jijini Arusha mwezi Oktoba, 2020. Vilevile, Wizara imesaini upya Hati ya Makubaliano - MoU na Shirikisho la Vyama vya Utalii nchini - TCT mwezi Disemba, 2020 ili kuimarisha ushirikiano. Mheshimiwa Spika, katika kuhamasisha uhifadhi na uendelezaji wa utalii nchini, Wizara imeandaa na kurusha vipindi 70 vya televisheni, 51 vya redio na makala 36 kuhusu uhifadhi na vivutio vya utalii. Vilevile, Wizara imefanya warsha katika wilaya saba (7) za Mkoa wa Mwanza. Kupitia warsha hizo, wadau wa malikale na urithi wa utamaduni walijengewa uwezo wa kubaini na kutambua maeneo yenye sifa ya kuwa malikale na urithi wa utamaduni ili yaweze kutumika kwa shughuli za utalii. Aidha, Wizara imefanya mkutano na wadau wa malikale mwezi Agosti 2020, Mjini Morogoro ili kujadili namna bora ya kuboresha Sheria ya Malikale. Mheshimiwa Spika, Serikali inaendelea na utekelezaji wa miradi mbalimbali ya kuendeleza Makao Makuu ya nchi Dodoma kwa kujenga na kuboresha miundombinu na huduma mbalimbali za kijamii. Katika kufanikisha juhudi hizo, Wizara inaendelea na mikakati ya upandaji miti ili kuboresha mandhari ya Jiji la Dodoma kupitia Kampeni yake ya “Dodoma ya Kijani”. Hadi kufikia mwezi Aprili 2021, jumla ya miche 3,505,280 imepandwa katika maeneo tofauti ya Jiji la Dodoma kwa kushirikiana na wadau wakiwemo wananchi. Wizara itaendelea na kampeni hiyo ili kuwezesha Makao Makuu ya nchi na Serikali kuwa na hali ya hewa nzuri na kuvutia makazi na shughuli za uzalishaji. Mheshimiwa Spika, Wizara imeendelea kufanya tathmini na mapitio ya miundo kwa lengo la kujumuisha Idara ya Uratibu wa Jeshi la Uhifadhi wa Wanyamapori na Misitu katika muundo wa Wizara pamoja na kujumuisha majukumu ya Jeshi hilo katika miundo ya taasisi za uhifadhi. Aidha, Wizara imeendelea kuboresha mazingira ya kazi kwa watumishi kwa kununua vitendea kazi na kuboresha miundombinu ya ofisi ikiwemo ununuzi wa magari 48, mitambo tisa (9), ujenzi wa ofisi mpya 20 na nyumba 82 za watumishi katika maeneo ya hifadhi. Vilevile, Wizara imewezesha watumishi 637 kushiriki katika mafunzo mbalimbali ndani na nje ya nchi ambapo watumishi 170 wameshiriki mafunzo ya muda mrefu na watumishi 467 mafunzo ya muda mfupi. Sambamba na hilo, Wizara imeajiri jumla ya watumishi 674 katika kada mbalimbali na kutoa elimu ya masuala ya maadili, rushwa na usalama mahali pa kazi kwa watumishi 170. Mheshimiwa Spika, katika mwaka wa fedha 2020/2021, Wizara imeendelea kusimamia ustawi na afya za watumishi kwa kuwawezesha watumishi wanaoishi na VVU kupata lishe bora. Aidha, watumishi 267 wamepewa mafunzo kuhusu masuala ya VVU/UKIMWI, Magonjwa Sugu Yasiyoambukizwa (MSY) pamoja na kupewa ushauri nasaha na chanjo ya ugonjwa wa Homa ya Ini. Ili kuimarisha mahusiano na afya za watumishi, Wizara imeendelea kuratibu programu za mazoezi kwa watumishi na kuandaa mabonanza ya michezo yaliyoshirikisha watumishi 210 wa Wizara na taasisi nyingine. Mheshimiwa Spika, katika kuimarisha uhifadhi na kuendeleza utalii, Wizara imeshiriki katika mikutano mbalimbali kwa lengo la kutekeleza makubaliano ya kikanda na kimataifa. Katika kutekeleza jukumu hili, Wizara ilishiriki katika mkutano wa dharura wa Baraza la Kisekta la Mawaziri wa Utalii na Usimamizi wa Wanyamapori wa Jumuiya ya Afrika Mashariki, kwa ngazi ya Makatibu Wakuu uliofanyika mwezi Februari, 2021 kwa njia ya mtandao. Lengo la mkutano huo ilikuwa ni kupitia Itifaki ya Jumuiya ya Afrika Mashariki ya Usimamizi wa Wanyamapori na Utalii, Mkakati wa kutangaza Utalii wa Jumuiya ya Afrika Mashariki, Mkakati wa Kurejesha Sekta ya Utalii katika hali yake baada ya mlipuko wa ugonjwa wa COVID-19 na rasimu kuhusu mapitio ya vigezo vya kupanga huduma za malazi na chakula katika viwango vya ubora. Pamoja na mkutano huo, Wizara imeendelea kushiriki katika mikutano mbalimbali ya kikanda na kimataifa kwa njia ya mtandao. Mheshimiwa Spika, Sekta ya Wanyamapori ina jukumu la kuhifadhi, kusimamia, kutoa mafunzo na kufanya tafiti za wanyamapori ndani na nje ya maeneo ya hifadhi. Utekelezaji wa majukumu hayo unaongozwa na Sera ya Taifa ya Wanyamapori ya mwaka 2007 na kusimamiwa na Sheria ya Uhifadhi wa Wanyamapori Sura 283, Sheria ya Hifadhi za Taifa Sura 282, Sheria ya Hifadhi ya Eneo la Ngorongoro Sura 284 na Sheria ya Kuanzisha Taasisi ya Utafiti wa Wanyamapori Tanzania Sura 260. Aidha, majukumu haya yanatekelezwa kupitia Idara ya Wanyamapori, TANAPA, NCAA, TAWA, TAWIRI, TWPF, Chuo cha Usimamizi wa Wanyamapori – Mweka (CAWM), Taasisi ya Taaluma ya Wanyamapori - Pasiansi (PWTI) na Kituo cha Mafunzo ya Uhifadhi wa Maliasili kwa Jamii - Likuyu Sekamaganga (CBCTC). Mheshimiwa Spika, katika kukabiliana na migogoro baina ya binadamu na wanyamapori wakali na waharibifu, Wizara imeandaa na kuzindua Mkakati wa Kitaifa wa Utatuzi wa Migogoro baina ya Wanyamapori na Binadamu (2020 - 2024). Mkakati huo unalenga kuweka njia bora na endelevu za kukabiliana na wanyamapori na kuimarisha mahusiano na wananchi kwa kuhakikisha jamii inayoishi karibu na maeneo ya hifadhi inapata elimu ya namna ya kukabiliana na wanyamapori wakali na waharibifu. Mheshimiwa Spika, katika kutekeleza mkakati huo, Wizara imeendelea kutoa elimu ya kukabiliana na wanyamapori wakali na waharibifu kwa jamii zinazoishi karibu na maeneo ya hifadhi. Aidha, Wizara imeendelea kutumia teknolojia ya kufuatilia nyendo za tembo, simba na fisi kwa kuwafunga vifaa maalum (radio collars) ili kurahisisha ufuatiliaji wa wanyamapori hao. Katika kufanikisha zoezi hilo, jumla ya makundi 42 ya tembo katika Mfumo Ikolojia Serengeti, Ziwa Natron na Manyara - Tarangire; na makundi 17 ya simba katika Mifumo Ikolojia Serengeti na Ruaha - Rungwa wamevishwa mikanda ya mawasiliano ili kuwezesha ufuatiliaji wa mienendo yao. Vilevile, Wizara kwa kushirikiana na uongozi wa Halmashauri ya Wilaya ya Karatu imeendelea kufanya doria na kutoa elimu kwa wananchi kuhusu namna ya kukabiliana na tatizo la fisi wanaokula mifugo ikiwa ni pamoja na kuharibu maficho ya wanyamapori hao. Hatua nyingine zilizochukuliwa na Wizara ni pamoja na kuendelea kutoa kifuta jasho na kifuta machozi kwa wananchi walioathiriwa na wanyamapori wakali na waharibifu ambapo jumla ya Shilingi 1,251,825,000 zimelipwa. Wizara itaendelea kushirikiana na wananchi na wadau mbalimbali katika jitihada za kukabiliana na wanyamapori hao. Mheshimiwa Spika, katika kukabiliana na uvamizi wa shoroba na maeneo mtawanyiko wa wanyamapori kutokana na shughuli za kibinadamu, Wizara kwa kushirikiana na wadau mbalimbali imefanya tathmini ya shoroba nchini kwa ajili ya kuandaa mikakati ya kuzihifadhi ili kuruhusu mtawanyiko wa wanyamapori. Matokeo ya tathmini hiyo yameonesha uwepo wa shoroba 61, kati ya hizo, shoroba 20 zimeonekana kuhitaji kupewa kipaumbele ili kuzirejesha katika hali yake ya awali ili zisiendelee kuvamiwa. Aidha, Wizara imeendelea kutoa elimu ya kukabiliana na wanyamapori wakali na waharibifu kwa jamii zinazoishi karibu na maeneo ya hifadhi. Hatua hizi zitasaidia pamoja na mambo mengine kuruhusu mizunguko ya wanyamapori kutoka eneo moja la hifadhi kwenda maeneo mengine ya hifadhi pasipo kuzuiliwa na shughuli za binadamu na kurejesha mifumo ya asili ya wanyamapori hao. Mheshimiwa Spika, katika kuimarisha ulinzi, usimamizi na matumizi endelevu ya rasilimali za wanyamapori, Wizara imekamilisha maandalizi ya Kanuni na Amri za Jumla za Jeshi la Uhifadhi la Wanyamapori na Misitu; na kuandaa Mtaala wa Jeshi la Uhifadhi wa Wanyamapori na Misitu utakaotumika kutoa mafunzo kwa watumishi. Aidha, Wizara imefanya mapitio ya Kanuni za uwindaji wa wenyeji; mashamba, bustani na ranchi za wanyamapori; uuzaji wa nyamapori; uwindaji wa kitalii; na maeneo maalum ya uwekezaji kwenye hifadhi za wanyamapori - SWICA. Sambamba na hilo, Wizara imepunguza bei ya usajili wa eneo la kuuzia nyamapori kutoka Shilingi 250,000 hadi Shilingi 100,000 ili kuwawezesha wananchi wengi kufungua bucha na kunufaika na rasilimali za wanyamapori. Vilevile, Mkakati wa Kitaifa wa Kupambana na Ujangili na Biashara Haramu ya Nyara umefanyiwa mapitio na Mkakati mpya wa miaka 10 (2020/2021 - 2030/2031) unaandaliwa. Pia, Wizara imekamilisha mwongozo wa uanzishaji wa bucha za nyamapori unaolenga kurahisisha utekelezaji wa Kanuni za Usimamizi wa Uuzaji wa Nyamapori za mwaka 2020. Mheshimiwa Spika, Shirika lina jukumu la kusimamia uhifadhi na uendelezaji utalii kwenye hifadhi za Taifa 22. Katika kutekeleza jukumu hilo, Shirika limeendelea kuboresha mahusiano kati ya hifadhi na jamii ambapo elimu ya uhifadhi imetolewa kwa vijiji 402 vinavyopakana na hifadhi za Taifa. Sambamba na hilo, Shirika kwa kushirikiana na wadau limevijengea uwezo vikundi 54 vinavyopakana na hifadhi za Taifa Arusha, Ruaha, Saadani, Kisiwa cha Rubondo, Kisiwa cha Saanane, Mikumi na Mkomazi kwa lengo la kuviwezesha kushiriki katika kukabiliana na ujangili. Vilevile, ili kudhibiti maambukizi ya magonjwa kati ya wanyamapori na mifugo, Shirika kwa kushirikiana na wadau mbalimbali limetoa chanjo kwa mifugo 618 wakiwemo mbwa na paka katika vijiji 19 vinavyopakana na Hifadhi ya Taifa Milima ya Mahale. Mheshimiwa Spika, katika jitihada za kuboresha huduma za utalii, Shirika liko katika hatua za mwisho za kuingia katika mfumo wa usimamizi wa ubora unaotambulika Kimataifa wa ISO 9001:2015 (Quality Management System). Faida za kuingia katika mfumo huo ni kujenga hali ya kuaminika katika soko la utalii kimataifa, kuongeza ubora wa huduma, kuongeza fursa za kuingia katika masoko mapya ya utalii pamoja na kuongeza ufanisi. Pamoja na hatua hiyo, jumla ya watumishi 460 wamepatiwa mafunzo ya ukarimu kwa wateja ili kuboresha huduma ya ukarimu kwa mteja. Mheshimiwa Spika, katika mwaka wa fedha 2020/2021, Shirika limeendelea kupanua wigo wa uwekezaji kwa kutenga maeneo mapya 45 ya huduma za malazi yenye uwezo wa vitanda 3,250 kwa ajili ya uwekezaji katika hifadhi za Taifa Nyerere (35), Mto Ugalla (6) na Kigosi (4). Aidha, Shirika limetenga jumla ya maeneo 14 kwa ajili ya uwekezaji maalum wa kitalii katika hifadhi za Taifa Nyerere (4), Ruaha (4), Burigi - Chato (1), Katavi (1), Kigosi (2) na Mto Ugalla (2). Vilevile, Shirika limeanzisha mazao manne (4) ya utalii kwa lengo la kukidhi mahitaji ya watalii na kuongeza siku za wageni kukaa hifadhini katika hifadhi za Taifa Ruaha, Mkomazi na Tarangire. Mazao hayo ni pamoja na utalii wa uvuvi wa kujiburudisha, utalii wa kuona wanyamapori usiku, utalii wa kula chakula porini na utalii wa kupiga makasia. Sambamba na hilo, Shirika limeendelea kukamilisha taratibu za awali za uanzishwaji wa zao jipya la utalii wa kiberenge katika Hifadhi ya Taifa Kilimanjaro. Mheshimiwa Spika, katika hatua ya kutangaza utalii kidijitali, Shirika limeandaa na kusambaza video fupi 83 na mabango ya kielektroniki 139 yenye jumbe mbalimbali kuhusu vivutio vya utalii vinavyopatikana katika hifadhi za Taifa. Sambamba na hilo, Shirika limeendesha kampeni tano (5) za kuhamasisha utalii wa ndani kupitia mitandao ya kijamii ikiwemo kampeni ya Bunge na Utalii. Vilevile, Shirika limeshiriki katika maonesho nane (8) ya ndani na kuhamasisha utalii kupitia siku ya utalii duniani, sherehe za mwisho wa mwaka, siku ya wapendanao na siku ya wanawake duniani. Pia, Shirika limeendelea kutumia fursa mbalimbali za kuhamasisha utalii kwenye masoko ya nje ikiwa ni pamoja na kushiriki mikutano sita (6) ya kidijitali. Mheshimiwa Spika, ili kuongeza ufanisi katika utoaji wa huduma, Shirika limeboresha miundombinu ya TEHAMA katika hifadhi za Taifa Burigi - Chato, Nyerere, Kigosi, Ibanda - Kyerwa, Rumanyika - Karagwe na Mto Ugalla. Aidha, mifumo ya teknolojia na mawasiliano ya huduma ya mtandao imeboreshwa katika malango 50 ya hifadhi za Taifa Tarangire, Mikumi, Udzungwa, Kisiwa cha Rubondo, Kilimanjaro, Serengeti, Mkomazi, Katavi, Gombe, Arusha, Ziwa Manyara, Kitulo, Ruaha, Milima ya Mahale, Ibanda - Kyerwa, Burigi - Chato na Nyerere. Katika hatua nyingine, Shirika limeendelea kuboresha miundombinu ya utalii kwa kujenga madaraja mawili (2) katika Hifadhi ya Taifa Tarangire na Kitulo, kukarabati kilometa 7,100 za barabara katika hifadhi za Taifa 18 na kutengeneza kiwanja cha ndege katika Hifadhi ya Taifa Mto Ugalla. Mheshimiwa Spika, katika mwaka wa fedha 2020/2021, Shirika limejenga ofisi pamoja na kufanya ukarabati wa Nyumba ya Kumbukizi ya Mwl. Nyerere iliyopo Magomeni, jijini Dar es Salaam. Aidha, Shirika limekarabati jengo la Kituo cha Living Stone Ujiji, Kigoma pamoja na kuweka umeme katika Kituo cha Makumbusho ya Kumbukizi ya Mtwa, Mkwawa Kalenga. Sambamba na hilo, Shirika limeboresha vionyeshwa katika vituo vya Caravan Serai - Bagamoyo pamoja na kuweka mabango elekezi katika vituo hivyo. Pamoja na hatua hiyo, Shirika limeimarisha ukusanyaji wa mapato kwa kufunga mtambo pamoja na kuweka vifaa na mfumo wa ukusanyaji wa maduhuli kwa njia ya kielektroniki katika vituo vitano (5) vya malikale vya Nyumba ya Kumbukizi ya Mwl. Nyerere - Magomeni, Caravan Serai - Bagamoyo, Dkt. Livingstone Ujiji - Kigoma, “Mtwa” Mkwawa Kalenga na Zana za Mawe Isimila. Mheshimiwa Spika, Shirika limeendelea kuboresha mazingira ya kazi kwa watumishi kwa kukamilisha ujenzi wa nyumba 39 katika hifadhi za Taifa kama ifuatavyo: Ruaha (20), Kisiwa cha Rubondo (4), Burigi - Chato (8), Gombe (3) na Mkomazi (4) pamoja na ofisi mbili (2) katika hifadhi za Taifa Kilimanjaro na Kisiwa cha Rubondo. Sambamba na hilo, Shirika limeanza ujenzi wa mfumo wa maji katika Hifadhi ya Taifa Ruaha. Vilevile, Shirika kwa kushirikiana na wadau mbalimbali limenunua boti mbili (2) na injini mbili (2) za boti kwa ajili ya kuimarisha doria katika Hifadhi ya Taifa Nyerere. Kwa upande mwingine, Shirika limenunua magari 35 kwa ajili ya kuimarisha shughuli za uhifadhi na uendelezaji utalii katika hifadhi za Taifa Nyerere (12), Mikumi (4), Ruaha (11) na Milima ya Udzungwa (5); na Makao Makuu (3). Pia, mitambo minne (4) ya barabara imenunuliwa kwa ajili ya Hifadhi ya Taifa Ruaha. Mheshimiwa Spika, katika kuimarisha ulinzi Shirika limeendelea kutumia mbinu za kisasa kwa kufanya doria zinazoongozwa na taarifa za kiintelijensia pamoja na kutumia vifaa vya kielektroniki. Katika hatua hii, jumla ya siku doria 251,926 zimefanyika na kuwezesha kukamatwa kwa watuhumiwa 2,967 ambao walichukuliwa hatua mbalimbali za kisheria. Aidha, nyara za Serikali pamoja na silaha mbalimbali zikiwemo bunduki 69 aina ya submachine gun, shortgun na rifle - 458 na magobore zilikamatwa. Vilevile, doria maalum 44 zimefanyika katika hifadhi za Katavi (4), Ziwa Manyara (2), Serengeti (2), Burigi - Chato (4), Nyerere (6), Tarangire (8), Mto Ugalla (5), Mkomazi na Kilimanjaro (3), Mikumi (3) na Milima ya Udzungwa (3) pamoja na eneo la Loliondo (4). Jitihada hizi zimewezesha kudhibiti ujangili wa tembo na faru ndani ya hifadhi za Taifa na kupunguza vikundi vya ujangili. Hatua nyingine iliyochukuliwa ni kufunga vifaa vitatu (3) vya mawasiliano ya mtandao mpana katika hifadhi za Taifa Serengeti na Mkomazi kwa ajili ya kuimarisha ufuatiliaji wa faru. Mheshimiwa Spika, Mamlaka ina jukumu la kusimamia uhifadhi na kuendeleza utalii katika mapori ya akiba 22, mapori tengefu 29 na maeneo matatu (3) ya ardhioevu. Aidha, Mamlaka ni mwangalizi na mshauri wa shughuli za uhifadhi katika maeneo 38 ya Jumuiya za Hifadhi za Wanyamapori - WMAs, mashamba 34, bustani 30, ranchi sita (6) na Kituo kimoja (1) cha kulelea wanyamapori wenye matatizo mbalimbali. Mheshimiwa Spika, katika kuhakikisha kuwa wananchi na mali zao wanakuwa salama dhidi ya wanyamapori wakali na waharibifu, Mamlaka imedhibiti jumla ya matukio 1,152 yaliyoripotiwa kutoka wilaya 61. Matukio hayo yalihusisha tembo, simba, mamba, chui, kiboko, fisi na nyati. Kupitia doria hizo, jumla ya wanyamapori 111 waliuawa kutokana na kuhatarisha maisha ya wananchi na mali zao. Mamlaka inaendelea na juhudi za kutoa elimu kwa wananchi kuhusu namna ya kuepuka na kujikinga dhidi ya wanyamapori wakali na waharibifu. Vilevile, Mamlaka imeanzisha vituo vya Askari vya kudumu kwa ajili ya kuimarisha doria za kudhibiti wanyamapori wakali na waharibifu katika maeneo yenye matatizo hayo. Mheshimiwa Spika, katika kuendeleza utalii na kuboresha mazingira ya kazi, Mamlaka imekamilisha ujenzi wa njia za watembea kwa miguu zenye urefu wa mita 850 katika eneo la Hifadhi ya Magofu ya Kilwa Kisiwani (mita 700) na Pori la Akiba Mpanga Kipengere (mita 150). Aidha, Mamlaka inaendelea na ujenzi wa barabara zenye urefu wa kilometa 205, madaraja madogo 11 na makalavati sita (6) katika mapori ya akiba ya Mpanga Kipengere, Swagaswaga, Mkungunero, Pande, Lukwika - Lumesule na Msanjesi. Sambamba na hilo, Mamlaka imejenga nyumba 11 za watumishi, ofisi tatu (3) na vituo vitano (5) vya askari katika mapori ya akiba ya Maswa, Mkungunero, Swagaswaga, Moyowosi, Rungwa, Pori Tengefu Ziwa Natron na Kikosi Dhidi Ujangili (KDU) katika Kanda ya Kati (Manyoni) na Serengeti (Bunda). Mheshimiwa Spika, ili kuboresha biashara ya uwindaji wa kitalii na kuongeza uwazi, Mamlaka imeendelea kutumia mfumo wa MNRT Portal kuendesha minada kwa njia ya kielektroniki ambapo vitalu vitatu (3) vya uwindaji wa kitalii vimeuzwa. Kupitia mnada huo, Mamlaka imekusanya jumla ya Dola za Kimarekani 99,000 sawa na ongezeko la asilimia 83 ya Dola za Kimarekani 54,000 ambazo zingepatikana endapo vitalu hivyo vingeuzwa kwa utaratibu wa awali wa ugawaji vitalu kupitia kamati maalum. Aidha, jumla ya leseni 36 za ufugaji wa wanyamapori zimetolewa kwa wawekezaji kwa ajili ya bustani 16, mashamba 14 na vituo sita (6). Vilevile, leseni 34 zimetolewa kwa ajili ya kuendesha biashara ya nyamapori. Mheshimiwa Spika, katika mwaka wa fedha 2020/2021, Mamlaka imeendelea kuimarisha ulinzi wa rasilimali za wanyamapori kwa kudhibiti ujangili na uvamizi wa maeneo yaliyohifadhiwa kwa kufanya siku doria 99,341 na kutumia taarifa za kiintelijensia. Doria hizo ziliwezesha kukamatwa kwa watuhumiwa 1,518, meno ya tembo mazima 70 na vipande 62, nyamapori kilo 411 na bunduki 206 za aina mbalimbali zikiwemo rifle (5), shot gun (5), submachine gun (1), Mark IV (1) na gobore (194). Aidha, Mamlaka imeendelea kutumia kikosi cha mbwa wanusao katika viwanja vya ndege vya kimataifa vya Kilimanjaro (KIA) na Julius Nyerere (JNIA) ili kudhibiti usafirishaji haramu wa nyara za Serikali. Vilevile, jumla ya watumishi 150 walipatiwa mafunzo ya Jeshi la Uhifadhi wa Wanyamapori na Misitu na kufanya jumla ya watumishi wa Mamlaka waliopatiwa mafunzo hayo kufikia 1,138 sawa na asilimia 60 ya watumishi wote wa Mamlaka. Mheshimiwa Spika, Mamlaka imekamilisha mipango ya jumla ya usimamizi wa mapori ya akiba Mkungunero na Kijereshi na mipango ya kanda za usimamizi wa mapori ya akiba Swagaswaga na Mpanga Kipengere. Aidha, mipango ya usimamizi ya mapori ya akiba Selous na Pande ipo katika hatua za mwisho za kukamilishwa. Mipango hii inalenga kuboresha usimamizi na matumizi ya rasilimali za maeneo hayo. 4.6.1.5 Mamlaka ya Hifadhi ya Eneo la Ngorongoro - NCAA Mheshimiwa Spika, Mamlaka ina jukumu la kusimamia shughuli za uhifadhi, uendelezaji wa utalii na ustawi wa jamii zinazoishi ndani ya eneo la Hifadhi. Katika utekelezaji wa jukumu hilo, Mamlaka imeimarisha miundombinu kwa kuendelea na ujenzi wa barabara yenye urefu wa kilometa 4.4 ya kushuka kreta kwa kiwango cha tabaka gumu la mawe na barabara ya kutoka Golini hadi Ndutu yenye urefu wa kilometa 23 ya kiwango cha changarawe. Aidha, Mamlaka imekarabati barabara zenye jumla ya kilometa 271 ndani ya hifadhi ikiwemo kilometa 90 zilizopo ndani ya Eneo la Kreta. Katika hatua nyingine, Mamlaka imeendelea kuboresha miundombinu kwa kujenga vyoo vipya katika eneo la Ngoitoktok na Olduvai pamoja na kukarabati vyoo katika malango makuu ya Loduare na Endoro. Pia, mitambo mitano (5) na malori matano (5) yamenunuliwa kwa ajili ya kuongeza uwezo wa Mamlaka kuhudumia na kushughulikia miundombinu ndani ya Hifadhi. Jitihada hizi zimepunguza adha iliyokuwepo na kuboresha shughuli za utalii ndani ya eneo la Hifadhi. Vilevile, Mamlaka ipo katika hatua za awali za ujenzi wa makao makuu ya Mamlaka katika Wilaya ya Karatu. Mheshimiwa Spika, Mamlaka imeendelea kuimarisha nyanda za malisho ndani ya hifadhi kwa kuendelea kutekeleza Mpango Mkakati wa Kutokomeza Mimea Vamizi (2019 - 2024) kwenye eneo la hifadhi. Katika utekelezaji wa mkakati huo, Mamlaka kwa kushirikiana na wadau mbalimbali imerejesha uoto wa asili kwenye eneo lenye ukubwa wa hekta 4,707 zilizoharibiwa na kupanda jumla ya miti 476,000 ndani na nje ya hifadhi. Hatua hizi zitasaidia kuongeza eneo la nyanda za malisho kwa wanyamapori ambalo limeathiriwa kwa kiasi kikubwa. Mheshimiwa Spika, katika juhudi za utangazaji utalii, Mamlaka imetengeneza App maalum ijulikanayo kama Ngorongoro Crater App kwa ajili ya kutangaza vivutio vya utalii vilivyopo ndani ya hifadhi. Sambamba na hili, Mamlaka imetengeneza video fupi 150 na photobook ya wanyamapori ambayo itauzwa kwa njia ya mtandao na kwenye maduka ya watalii. Aidha, kupitia programu hii jina la Hifadhi ya Ngorongoro limepata mwitikio mkubwa kwa kufuatiliwa na watu takriban bilioni 1.8 kupitia mitandao mbalimbali ya kijamii ikiwemo forums, blogs, web, news na videos clips. Kupitia utaratibu wa masoko mtandao, idadi ya watu duniani wanaofuatilia vivutio vya utalii vilivyopo eneo la Ngorongoro imeongezeka kutoka 1,345,090 mwezi Juni, 2020 hadi watu 6,963,790 kufikia mwezi Aprili, 2021. Mheshimiwa Spika, katika kuboresha huduma na maisha ya wananchi waishio ndani ya eneo la hifadhi na jamii inayozunguka eneo la hifadhi, Mamlaka imeendelea kutekeleza miradi ya maendeleo ya jamii. Miradi iliyotekelezwa ni pamoja na ujenzi wa mtambo na uwekaji wa sola katika mradi wa maji Lemuta, ujenzi wa mradi wa maji katika Kata ya Kakesio, ufadhili kwa wanafunzi 1,811 kuanzia ngazi za shule ya msingi hadi chuo kikuu, utoaji wa chanjo ya kimeta kwa mifugo 270,000; chanjo ya CBPP kwa mifugo 100,000; chanjo ya PPR kwa mifugo 200,000; na chanjo ya ECF kwa ndama 8,000. Aidha, Mamlaka imenunua na kusambaza tani 900 za mahindi kwa wananchi wanaoishi katika eneo la hifadhi, kujenga choo katika Shule ya Msingi Endamagha iliyopo Wilaya ya Karatu na kuwezesha ujenzi wa Hospitali ya Wilaya ya Karatu. Vilevile, Mamlaka imewezesha ujenzi wa Kiteule cha Jeshi la Wananchi Loliondo katika Wilaya ya Ngorongoro na inaendelea na zoezi la uandaaji wa mipango ya matumizi bora ya ardhi kwa vijiji sita (6) vya Wilaya ya Karatu vinavyopakana na hifadhi. Pia, katika kuinua kipato cha wananchi, Mamlaka kwa kushirikiana na wadau wengine imehamasisha na kutoa mafunzo ya mbinu bora za ufugaji nyuki kwa wafugaji 857 wanaoishi ndani na nje ya Hifadhi. Mheshimiwa Spika, Mamlaka kwa kushirikiana na taasisi za elimu ya juu imefanikiwa kurejesha magofu saba (7) na kuchimbua mifereji sita (6) ya umwagiliaji wa kale iliyokuwepo takriban miaka 700 iliyopita katika Magofu ya Engaruka. Aidha, Mamlaka imeboresha miundombinu katika Mapango ya Amboni, Tanga kwa kuweka taa maalum na kutengeneza njia za kutalii ndani ya mapango hayo. Vilevile, Mamlaka imeendelea kushirikiana na Mamlaka ya Serikali za Mitaa katika Mkoa wa Songwe kuadhimisha Siku ya Kimondo Duniani ikiwa ni sehemu ya kukitangaza Kimondo cha Mbozi. Katika hatua nyingine, Mamlaka imefanya tathmini ya utambuzi wa sifa za kipekee katika maeneo ya Magofu ya Kale Engaruka, Nyayo za Engaresero, Makazi ya Mapango ya Mumba, Mapango ya Amboni, Kimondo cha Mbozi na maeneo jirani ili kuuza vivutio hivyo katika vifurushi vya pamoja vya zao la utalii wa malikale. Aidha, ujenzi wa Kituo cha Taarifa kwa Watalii kwa ajili ya kutoa taarifa za awali za Bonde la Olduvai unaendelea katika eneo la njia panda ya kwenda Kituo cha Olduvai. Mheshimiwa Spika, Mamlaka imetenga maeneo mapya ya uwekezaji ambayo ni mahsusi kwa ajili ya uwekezaji wa kimkakati. Hatua hiyo inaenda sambamba na mapitio ya Mwongozo na Utaratibu wa Uwekezaji kwa ajili ya kuboresha taratibu za uwekezaji katika eneo la Hifadhi. Aidha, Mamlaka imekamilisha Mpango wa Usimamizi wa Kanda wa Matumizi ya Ardhi kwa ajili ya kutenga maeneo ya shughuli za uwekezaji ndani ya hifadhi. Lengo la jitihada hizo, ni kuongeza wigo wa uwekezaji kwenye huduma za malazi na miundombinu mingine ya shughuli za utalii na hivyo kuongeza mapato na fursa za ajira kwa wananchi. Mheshimiwa Spika, katika mwaka wa fedha 2020/2021, Mamlaka imefanya jumla ya siku doria 26,490 zilizowezesha kukamatwa kwa wahalifu 61 wa makosa mbalimbali. Aidha, Mamlaka imeimarisha mfumo wa ukusanyaji wa taarifa za ujangili, ufuatiliaji wa kila siku wa mtawanyiko wa tembo, faru na wanyama wengine walio hatarini kutoweka kwa kuwawekea vifaa maalum vya kufuatilia mienendo yao. Vilevile, Mamlaka imebaini na kupambana na mitandao ya ujangili katika maeneo mbalimbali ndani na nje ya Hifadhi. Mheshimiwa Spika, katika kutekeleza maelekezo ya Serikali ya kuhamishia Makao Makuu Dodoma, Mamlaka imeanzisha Ofisi ndogo katika Jiji la Dodoma. Pamoja na kazi nyingine, ofisi hiyo itatoa huduma kwa wadau mbalimbali wa Mikoa ya Kanda ya Kati kuhusu shughuli za Mamlaka na Uhifadhi. Katika hatua nyingine, Mamlaka imeboresha vituo vya Kimondo na Mapango ya Amboni kwa kupeleka watumishi, magari na kuweka miundombinu ya TEHAMA. Aidha, Mamlaka imeboresha miundombinu ya TEHAMA katika vituo vya Loduare, Ndutu, Naabi, Olduvai Gorge na Nasera Rock na vituo vidogo vya Endamagha, Kakesio na Seneto. Lengo la hatua hii ni kurahisisha utoaji wa huduma hususan kwa watalii katika vituo mbalimbali vya malipo. Pamoja na hatua hizo, Mamlaka imeendesha mafunzo ya huduma na ukarimu kwa wageni kwa watumishi 340 ili kuboresha huduma. Mheshimiwa Spika, Taasisi ina jukumu la kufanya na kuratibu utafiti wa wanyamapori nchini. Katika kutekeleza jukumu hilo, zoezi la kuidadi wanyamapori limefanyika katika Mfumo Ikolojia Serengeti; hifadhi za Taifa Burigi - Chato na Kigosi; na Pori la Akiba Moyowosi ili kupata takwimu na kufahamu mwenendo wa wanyamapori. Matokeo ya zoezi hilo yanaonesha kwa sasa kuna idadi ya tembo 7,061, nyati 69,075 na twiga 6,680 katika Mfumo Ikolojia wa Serengeti; na pundamilia 182, pofu 209 na swala pala 251 katika Hifadhi ya Taifa ya Burigi - Chato. Kulingana na matokeo hayo, takwimu zinaonesha kuwa katika Hifadhi ya Taifa Burigi - Chato pundamilia wameongezeka kwa asilimia 22, swala pala kwa asilimia 23 na uwepo wa pofu ambao hawakuonekana katika sensa iliyofanyika mwaka 2014. Katika Mfumo Ikolojia wa Moyowosi - Kigosi, jumla ya spishi 26 za wanyamapori zilihesabiwa ambapo wanyamapori aina ya nyati 1,712, twiga 749, palahala 647, pundamilia 564, kongoni 535, pofu 169 na tembo 115 walionekana. Matokeo haya yanaonesha ongezeko la idadi na mtawanyiko wa wanyamapori ukilinganisha na sensa iliyofanyika mwaka 2014. Spishi zilizoongezeka ni pamoja na nyati asilimia 35, twiga asilimia 92 na spishi tatu (3) ambazo ni palahala, pofu na kongoni zilizoongezeka kwa zaidi ya asilimia 100. Mheshimiwa Spika, katika kuimairisha afya za wanyamapori, Taasisi imeendelea kufuatilia afya za wanyamapori kwa kutoa tiba kwa takriban wanyamapori 36 katika mifumo ikolojia wakiwemo faru 8 (Mkomazi, Eneo la Hifadhi ya Ngorongoro na Ikorongo), tembo 7 (West Kilimanjaro), watoto wawili (2) wa tembo (Maswa na Manyoni), pofu 17 (West Kilimanjaro) na watoto wawili (2) wa faru katika Mfumo Ikolojia wa Serengeti na Hifadhi ya Taifa ya Mkomazi. Idadi kubwa ya wanyamapori waliotibiwa ni kutokana na shughuli za kibinadamu zinazoathiri ustawi na afya za wanyamapori. Wizara inaendelea kuhimiza jamii kutoa ushirikiano katika usimamizi wa rasilimali za wanyamapori. Mheshimiwa Spika, katika hatua nyingine, Taasisi imefanya utafiti wa ugonjwa unaoathiri twiga (Giraffe Skin Disease - GSD) katika hifadhi za Taifa za Tarangire, Serengeti na Ruaha. Matokeo ya awali ya uchunguzi wa kimaabara yanaonesha kuwa ugonjwa wa twiga umesababishwa na bakteria na fangasi ambao husambazwa na ndege aina ya Oxpeckers wanaokula kupe. Vilevile, minyoo waitwao Thelazia spp wameweza kupatikana maeneo ya mwili yaliyoathirika. Hata hivyo, uchunguzi wa kimaabara unaendelea ili kupata tiba na kuendelea kudhibiti maambukizi zaidi ya ugonjwa huo. Mheshimiwa Spika, Taasisi imefanya uchunguzi wa sababu ya vifo vya viumbe hai mbalimbali wakiwemo faru na tembo (Eneo la Hifadhi ya Ngorongoro na Mkomazi), viboko (Mto Koga) na ndege maji na samaki (Ziwa Natron). Matokeo ya awali yanaonesha kuwa wanyamapori wakubwa walikufa kwa kula mazao ambayo yalikuwa yamenyunyiziwa viuatilifu ambavyo ni sumu kwa wanyamapori. Aidha, vifo vya ndegemaji na samaki ni matokeo ya mabadiliko ya tabia nchi. Matokeo hayo yanaonesha kuwa uwepo wa shughuli za kibinadamu katika ukanda unaotenga hifadhi na maeneo ya jamii (buffer zones) unatishia maisha ya wanyamapori, hivyo ni muhimu kuzingatia sheria za uhifadhi. Mheshimiwa Spika, Taasisi imefunga mikanda ya mawasiliano kwa wanyamapori makundi 114 ikiwemo tembo 22 (Mfumo Ikolojia Serengeti, Ziwa Natron na Tarangire - Manyara), mbwa mwitu 7 (Ikolojia ya Serengeti), simba 17 (Ikolojia za Serengeti na Ruaha-Rungwa), faru 17 (Mfumo Ikolojia wa Serengeti), twiga 14 (Ikolojia za Tarangire na Serengeti), nyumbu 10 (Ikolojia za Tarangire na Serengeti) na tumbusi 7 (Mfumo ikolojia wa Serengeti). Zoezi hili linalenga kuainisha mienendo ya wanyamapori katika vipindi mbalimbali na maeneo yenye migogoro (conflict hotspots) pamoja na kupendekeza njia sahihi za kutatua migogoro hiyo. Sambamba na hilo, Taasisi imekamata na kuhamisha wanyamapori kwa ajili ya kuendeleza na kuanzisha mashamba ya wanyamapori yanayomilikiwa na Serikali na watu binafsi. Katika zoezi hili, zaidi ya wanyamapori na ndege 700 walihamishwa kutoka kwenye maeneo ya wazi kwenda kwenye bustani mbalimbali za wanyamapori nchini. Mheshimiwa Spika, Chuo kina jukumu la kutoa mafunzo katika ngazi za Cheti cha Msingi, Astashahada, Stashahada, Shahada na Stashahada ya Uzamili. Aidha, Chuo kinafanya tafiti na kutoa ushauri wa kitaalam kuhusu uhifadhi wa wanyamapori na uendeshaji utalii. Katika kutekeleza hili, mwaka 2020/2021 Chuo kimedahili jumla ya wanafunzi 929 katika ngazi za Cheti cha Msingi, Astashahada, Stashahada, Shahada na Stashahada ya Uzamili. Aidha, Chuo kimetoa mafunzo ya muda mfupi ya uhifadhi na uongozaji utalii kwa jumla ya washiriki 480. Vilevile, jumla ya wahitimu 388 katika ngazi ya Cheti, Astashahada, Stashahada, Shahada na Stashahada ya Uzamili wametunukiwa vyeti. Mheshimiwa Spika, katika mwaka wa fedha 2020/2021, Chuo kimekamilisha ujenzi wa ukumbi wa mihadhara wenye uwezo wa kuhudumia wanafunzi 200. Aidha, Chuo kinaendelea na ujenzi wa hosteli yenye uwezo wa kuhudumia wanafunzi 294. Katika hatua nyingine, Chuo kimekarabati majengo ya utawala, zahanati, mgahawa, madarasa manne (4), hosteli mbili (2) na barabara za ndani. Vilevile, Chuo kimeboresha miundombinu katika eneo la mafunzo kwa vitendo lililopo Kwakuchinja wilayani Babati kwa kuweka umeme katika nyumba tatu (3) za watumishi na kambi ya mafunzo; na kuchimba kisima cha maji na kujenga vyoo vya kisasa. Pia, magari makubwa mawili (2) yamenunuliwa kwa ajili ya mafunzo kwa vitendo. Sambamba na hilo, Chuo kimeweka alama za mipaka (beacons) kwenye eneo jipya la mafunzo kwa vitendo lililoko katika Kijiji cha Arashi, Loliondo lenye ukubwa wa ekari 394. Mheshimiwa Spika, Taasisi ya Taaluma ya Usimamizi wa Wanyamapori Pasiansi ina jukumu la kutoa mafunzo ya uhifadhi wa wanyamapori na himasheria katika ngazi ya Astashahada. Katika kutekeleza jukumu hilo, Taasisi imedahili wanafunzi 343 katika fani za uhifadhi wanyamapori na himasheria, uongozaji watalii na usalama kwa ngazi ya Astashahada. Aidha, Taasisi imetoa mafunzo ya utayari wa Jeshi la Uhifadhi wa Wanyamapori na Misitu kwa watumishi 741 wa Wakala wa Huduma za Misitu Tanzania na Mamlaka ya Usimamizi wa Wanyamapori Tanzania. Katika hatua nyingine, Taasisi ilitoa mafunzo ya muda mfupi kwa jumla ya vijana 111 wanaoshughulika na uhifadhi wa maliasili hususan, misitu na wanyamapori kutoka wilaya sita (6) za Mpanda, Tanganyika, Uvinza, Kigoma, Simanjiro na Karatu. Vilevile, Taasisi imeandaa mitaala miwili (2) kuhusu uongozaji wa watalii na usalama katika ngazi ya Astashahada na kuboresha mitaala ya usimamizi wa wanyamapori na himasheria. Pia, Taasisi inaendelea kuboresha miundombinu ya kufundishia ikiwa ni pamoja na ujenzi wa maktaba. Mheshimiwa Spika, Kituo cha Mafunzo ya Uhifadhi wa Maliasili kwa Jamii, Likuyu - Sekamaganga kina jukumu la kuzijengea uwezo jamii zinazoishi jirani na maeneo yaliyohifadhiwa ili kushiriki katika uhifadhi na matumizi endelevu ya maliasili. Katika kutekeleza jukumu hilo, Kituo kimepata usajili wa Baraza la Taifa la Elimu ya Ufundi wenye Na. REG/SAT/046 ili kutoa mafunzo ya waongoza watalii. Hatua hii imefanikisha kuanzishwa kwa kozi mpya ya Astashahada ya Awali ya Waongoza Watalii ambapo wanafunzi 11 wamedahiliwa. Aidha, Kituo kimetoa mafunzo ya usimamizi wa rasilimasili za maliasili kwa askari wa wanyamapori 151 wa vijiji katika Maeneo ya Jumuiya za Hifadhi za Wanyamapori za Mbarang’andu, Kisungule na Kimbanda (Namtumbo); na Nalika na Chingoli (Tunduru) pamoja na maeneo ya misitu ya Serikali ya Vilima vya Mlele; na Misitu ya Jamii ya Ushoroba wa Rungwa (Sikonge) na Enguserosambu (Loliondo). Vilevile, Kituo kimetengeneza tovuti yenye anuani ili kurahisisha upatikanaji wa taarifa za Kituo. Pia, Kituo kimejenga bwalo na jiko na kununua vifaa vya mafunzo kwa ajili ya kufundishia. Mheshimiwa Spika, Mfuko wa Kuhifadhi Wanyamapori Tanzania una jukumu la kuwezesha uhifadhi wa wanyamapori ndani na nje ya maeneo yaliyohifadhiwa. Katika kutekeleza jukumu hilo, Mfuko umewezesha kufanyika kwa operesheni maalum za kuzuia ujangili kupitia Kikosi Kazi cha Kitaifa cha Kuzuia Ujangili; kuhakiki na kulipa kifuta machozi na kifuta jasho kwa wananchi walioathiriwa na wanyamapori wakali na waharibifu; na kuwezesha kazi za utafiti na kuidadi wanyamapori. Aidha, Mfuko umewezesha utatuzi wa migogoro kati ya wananchi na maeneo yaliyohifadhiwa; upandishwaji hadhi wa maeneo yaliyohifadhiwa; na mapitio ya sheria na kanuni za usimamizi wa uhifadhi wa wanyamapori. Vilevile, Mfuko umewezesha kujenga uwezo wa watumishi; na uratibu na ufuatiliaji wa utekelezaji wa Sera ya wanyamapori. Mheshimiwa Spika, Sekta ya Misitu na Nyuki ina jukumu la kusimamia uhifadhi na matumizi endelevu ya rasilimali za misitu na nyuki. Utekelezaji wa jukumu hilo unaongozwa na Sera ya Taifa ya Misitu (1998) na Sera ya Taifa ya Ufugaji Nyuki (1998). Aidha, utekelezaji wa shughuli mbalimbali katika sekta hiyo unasimamiwa na Sheria ya Misitu Sura 323, Sheria ya Ufugaji Nyuki Sura 224 na Sheria ya kuanzisha Taasisi ya Utafiti wa Misitu Tanzania Sura 270. Vilevile, uhifadhi na usimamizi wa rasilimali za misitu na nyuki hutekelezwa kupitia Idara ya Misitu na Nyuki, Wakala wa Huduma za Misitu Tanzania (TFS), Taasisi ya Utafiti wa Misitu Tanzania (TAFORI), Chuo cha Misitu Olmotonyi (FTI), Chuo cha Viwanda vya Misitu Moshi (FITI), Chuo cha Ufugaji Nyuki Tabora (BTI) na Mfuko wa Misitu (TaFF). Mheshimiwa Spika, katika kuhakikisha kuwa mazao ya misitu na nyuki yanayozalishwa hapa nchini yanaongezwa thamani, Wizara imeendelea kutoa elimu, kuhamasisha na kuwezesha wadau mbalimbali kuanzisha viwanda vya kuongeza thamani mazao ya misitu na nyuki. Katika kutekeleza jukumu hilo, Wizara imeandaa mipango 37 ya uvunaji wa mazao ya misitu katika misitu ya vijiji na matajiwazi katika wilaya za Handeni, Kilindi, Liwale, Ruangwa, Nachingwea, Namtumbo, Songea, Mbinga, Nyasa, Kilwa, Lindi, Masasi, Nanyumbu na Tunduru. Pia, Wizara imenunua mashine mbili (2) za kisasa za kuchakata magogo ili kuongeza thamani ya mazao ya misitu katika wilaya za Ruangwa, Liwale, Tunduru, Namtumbo na Songea. Mheshimiwa Spika, katika kuimarisha shughuli za utalii ikolojia, Wizara imeendelea kuboresha miundombinu katika hifadhi za misitu na nyuki. Miundombinu iliyoboreshwa ni pamoja na ukarabati wa njia za asili za watalii zenye urefu wa kilometa 73.3, barabara zenye urefu wa kilometa 128.8 na ujenzi wa maeneo mawili (2) ya kuweka mahema ya muda ya kitalii katika hifadhi za misitu ya mazingira asilia ya Mlima Rungwe, Amani, Magamba na Kilombero. Aidha, Wizara imejenga lango moja (1), vyoo vitano (5) na benchi 10 katika hifadhi za misitu ya mazingira asilia za Magamba, Kilombero na Mlima Rungwe. Vilevile, Kanuni za Uwekezaji wa Utalii kwenye maeneo ya hifadhi ya misitu zimeandaliwa na kutangazwa kupitia Tangazo la Serikali Na. 85 la mwaka 2020. Pia, Wizara imeendelea kuhamasisha wadau mbalimbali kuwekeza katika shughuli za utalii ikolojia. Juhudi hizo zitaongeza idadi ya watalii, ajira kwa wananchi na mchango wa sekta ya misitu katika Pato la Taifa. Mheshimiwa Spika, ili kuongeza ufanisi katika usimamizi wa rasilimali, kuimarisha upatikanaji endelevu wa mazao na huduma katika sekta ya misitu na nyuki pamoja na kuimarisha ukusanyaji wa mapato, Wizara imeanza taratibu za kupandisha hadhi Wakala wa Huduma za Misitu kuwa Mamlaka. Ili kufikia azma hiyo, Wizara imekamilisha maandalizi ya nyaraka muhimu kwa ajili ya kufanya maamuzi. Hatua inayoendelea kwa sasa ni kukusanya maoni kutoka kwa wadau mbalimbali ikiwemo Wizara ya Tawala za Mikoa na Serikali za Mitaa. Lengo ni kujenga uelewa wa pamoja na wadau hao na hatimaye kuwasilisha mapendekezo kwa ajili ya kufanya maamuzi kuitia ngazi mbalimbali ikiwemo ya Baraza la Mawaziri. Mheshimiwa Spika, tozo za mazao na huduma za Misitu zinasimamiwa kwa mujibu wa Kanuni ya Misitu iliyotolewa katika Gazeti la Serikali Na. 627 la mwaka 2020. Tozo hizi husimamiwa kwa kuzingatia Sheria ya Misitu Sura 323. Katika utekelezaji wa kanuni hizo, kumekuwepo na malalamiko kutoka kwa wadau mbalimbali kuhusu malipo ya tozo kulingana na thamani ya mazao na huduma itolewayo. Kufuatia malalamiko hayo, Wizara kwa kushirikiana na wadau inaendelea kufanya mapitio ya kanuni hizo ili wananchi waendelee kunufaika kibiashara na mazao na huduma za misitu na Serikali kupata mapato yake. Mheshimiwa Spika, Wizara imefanya tathmini na mapitio ya miongozo ya sera za sekta za misitu na nyuki na kuandaa mikakati ya utekelezaji wa sera hizo. Aidha, Wizara imeandaa kanuni za: Uendeshaji wa Tafiti za misitu kwa Taasisi ya Utafiti wa Misitu Tanzania kwa Tangazo la Serikali Na. 684 la mwaka 2020; Tozo ya Mazao na Huduma za Misitu kwa Tangazo la Serikali Na. 627 la mwaka 2020; na Kanuni za Mfuko wa Misitu za Kusimamia Utoaji wa Ruzuku kwa Tangazo la Serikali Na. 266 la mwaka 2021. Vilevile, Wizara imeandaa miongozo minne (4) ya: Kusimamia Shughuli za Uendeshaji wa Mashamba ya Miti wa mwaka 2021; Mafunzo na Huduma za Ugani za Ufugaji Nyuki wa mwaka 2020; Uanzishaji na Usimamizi wa Hifadhi za Nyuki na Manzuki wa mwaka 2021; Taratibu za Utoaji Mafunzo na Huduma za Ugani katika Ufugaji Nyuki za mwaka 2021; na Matumizi ya Miti ya Misaji na Miti Mingine wa mwaka 2021 (Mwongozo huu pamoja na mambo mengine unasisitiza matumizi ya miti ambayo haikuwa imepewa kipaumbele katika utengenezaji wa samani kama vile misaji na miti mingine). Miongozo hii itaimarisha usimamizi na uendelezaji wa sekta ya misitu na nyuki na kuongeza tija pamoja na mapato ya Serikali. Mheshimiwa Spika, ili kuimarisha usimamizi na uendelezaji wa sekta ya misitu na nyuki, Wizara iliratibu mikutano miwili (2) ya Kamati ya Kitaifa ya Ushauri wa Misitu - NAFAC na mikutano mitatu (3) ya Kamati ya Kitaifa ya Ushauri wa Ufugaji Nyuki - NABAC. Pamoja na mambo mengine, kamati hizo zilitoa maoni na ushauri kuhusu namna bora ya kusimamia na kuendeleza sekta ya misitu na nyuki. Aidha, Wizara ilifanya mkutano na viongozi wa vyama vya ushirika wa wafugaji nyuki uliofanyika Jijini Dodoma, mwezi Juni, 2020 kwa lengo la kujadili changamoto zinazokabili vyama hivyo. Vilevile, Wizara imeanza kufanya mapitio ya mchango wa sekta ya misitu katika Pato la Taifa. Mheshimiwa Spika, Wakala una jukumu la kusimamia, kuhifadhi na kuendeleza rasilimali za misitu na nyuki. Wakala unasimamia jumla ya misitu 463 iliyohifadhiwa kisheria. Misitu hii inajumuisha mashamba ya miti 23, misitu ya mazingira asilia 20, hifadhi za nyuki 12 na misitu ya hifadhi 408. Aidha, Wakala umeendelea kushirikiana na mamlaka nyingine za Serikali zikiwemo Serikali za Mitaa kwa ajili ya kusimamia misitu. Mheshimiwa Spika, katika juhudi za kudhibiti uvunaji na biashara haramu ya mazao ya misitu, Wakala umeimarisha shughuli za ukaguzi wa mazao ya misitu na nyuki kwa kufanya siku doria 3,529 katika misitu yote ambayo ipo chini yake. Doria hizo zimewezesha kukamatwa kwa watuhumiwa 904 na mazao mbalimbali ya misitu yakiwemo magunia ya mkaa 33,876; mbao zenye mita za ujazo 1,906; nguzo 4,699; magogo yenye mita za ujazo 909; pamoja na fremu za milango na madirisha 1,195. Aidha, katika kuhakikisha usimamizi endelevu wa misitu, Wakala umeandaa mipango mipya ya usimamizi wa misitu 11 yenye jumla ya hekta 243,508 katika wilaya za Rufiji, Biharamulo, Muleba, Kahama, Bukoba, Misenyi, Geita na Kilwa. Mheshimiwa Spika, Wakala umeendelea kutekeleza na kuwezesha shughuli za upandaji miti katika mashamba ya Serikali, maeneo ya watu binafsi na taasisi mbalimbali. Katika hatua hiyo, Wakala umefanikiwa kuzalisha tani 7.78 za mbegu bora za miti, kuotesha miche 32,331,910 na vipando 52,790 vya mikoko. Miche na vipando hivyo vimeoteshwa katika mashamba ya miti ya Serikali na misitu ya mikoko katika eneo lenye ukubwa wa hekta 7,203.31. Aidha, miche mingine imegawiwa na kupandwa katika maeneo ya taasisi, vikundi vya kijamii na watu binafsi. Wakala pia umeotesha miche 6,250 ya miti ya asili katika hifadhi 84 za misitu, kupalilia hekta 17,997 na kupogoa hekta 6,461 za mashamba ya miti. Vilevile, Wakala umeimarisha mipaka ya misitu kwa kuhakiki kilometa 97, kusafisha kilometa 1,219, kuweka vigingi 595 na kuweka mabango 180 katika misitu mbalimbali. Mheshimiwa Spika, katika jitihada za kukabiliana na moto kichaa, Wakala umesafisha njia za kudhibiti moto kwenye misitu ya asili na mashamba ya miti yenye urefu wa kilometa 2,433; kujenga minara miwili (2) na kukarabati minara 17 ya kufuatilia matukio ya moto. Aidha, Wakala umeandaa mipango minne (4) ya usimamizi wa moto katika Wilaya ya Ludewa na kujenga uwezo kwa vikosi 15 vya zima moto vyenye jumla ya watu 282. Mheshimiwa Spika, ili kuhamasisha ushiriki wa jamii kwenye shughuli za uhifadhi, Wakala umejenga mabweni mawili (2) katika shule mbili (2) za sekondari katika Wilaya ya Mufindi; na kugawa madawati 176 katika shule tatu (3) za msingi katika wilaya za Kondoa na Mvomero. Vilevile, vifaa vya ujenzi kama vile saruji, mbao, nguzo, milango na madawati vyenye thamani ya Shilingi 172,434,399 viligawiwa kwa jamii katika wilaya za Lindi, Ileje, Nyasa, Songea, Kaliua, Nkasi, Chunya, Nanyumbu, Kilwa, Kondoa, Kisarawe, Kibiti, Kilombero, Mkuranga, Kilosa, Mbinga na Masasi. Mheshimiwa Spika, ili kuhakikisha upatikaji wa malighafi kwa ajili ya viwanda vya uchakataji wa mazao ya nyuki na kujenga uwezo wa jamii zinazojihusisha na Ufugaji nyuki, Wakala umeendelea kuhudumia manzuki 181 ambazo zimeweza kuzalisha tani 12.9 za asali na kilo 601.86 za nta. Aidha, Wakala umeanzisha vikundi vipya 54 vya ufugaji nyuki na kutoa elimu ya ufugaji bora wa nyuki kwa wafugaji 1,751 ili kuwawezesha kujiongezea kipato. Vilevile, katika jitihada za kuwahakikishia Watanzania upatikanaji wa soko la mazao ya nyuki nje ya nchi, Wakala ulikusanya sampuli 80 za asali kutoka wilaya 30 na kuzipeleka kwenye maabara ya kimataifa nchini Ujerumani kwa ajili ya kupimwa ubora ambapo majibu yalionesha kuwa asali kutoka Tanzania ilikidhi viwango vya ubora unaotakiwa katika nchi za Ulaya kwa asilimia 90. Pia, Wakala umetoa vifaa vya ufugaji nyuki ikiwemo mizinga 695 katika wilaya za Bukoba (200), Gairo (250), Chato (50), Lindi (10), Lushoto (10), Ludewa (30), Hanang (100) na Kilolo (45). Mheshimiwa Spika, Wakala umeendelea kuboresha ustawi wa watumishi kwa kuweka mazingira wezeshi ya kufanya kazi katika maeneo ya misitu na malikale. Katika kutekeleza hilo, Wakala umekarabati nyumba 22 na mifumo saba (7) ya maji katika mashamba ya miti tisa (9) ya Buhindi, Kiwira, Longuza, Mtibwa, North Kilimanjaro, Ruvu Kaskazini, Rondo, Ukaguru na Sao Hill. Aidha, ujenzi wa nyumba 29 za watumishi na majengo 15 ya ofisi unaendelea katika Kanda sita (6) ambazo ni: Nyanda za Juu Kusini, Magharibi, Kaskazini, Mashariki, Kusini na Kanda ya Ziwa. Vilevile, ujenzi wa vituo vitatu (3) vya ulinzi umeanza katika hifadhi tatu (3) za misitu za wilaya za Kasulu, Sikonge na Mlele. Mheshimiwa Spika, Taasisi ina jukumu la kufanya na kuratibu utafiti wa misitu na ufugaji nyuki na kutoa ushauri wa kitaalamu katika nyanja za misitu na ufugaji nyuki nchini. Katika kutekeleza majukumu yake, Taasisi imefanya utafiti ili kubaini ubora na thamani halisi ya spishi saba (7) za miti ya mbao. Utafiti huo ulihusisha spishi za miti ya mkuruti (Baphia kirkii), mgonga chuma (Ambiygonorcarpus andogensis), mgama (Manilkara mochisa), mbebeti (Diallum holtzii), mnangu mweusi (Guibourtia schliebenii), mtunda (Manilkara sensibarensis) na mnake mweusi (Xylopia parviflora) katika misitu ya asili iliyopo Kibiti, mkoani Pwani. Matokeo ya utafiti yanaonesha kuwa mbao za miti hiyo zina viwango vya ubora kwa matumizi ya ujenzi wa madaraja, nyumba, boti na kutengeneza samani. Miti hii itapunguza utegemezi wa matumizi ya mbao zilizozoeleka za miti ya mninga na mkongo na kuongeza mchango wa sekta ya misitu katika Pato la Taifa. Mheshimiwa Spika, Taasisi kwa kushirikiana na Chuo Kikuu cha Kilimo cha Sokoine imeendelea kufanya utafiti juu ya uvunaji wa utomvu kwenye miti ya misindano ili kubaini umri sahihi wa kuvuna utomvu, madhara yake kwenye ukuaji wa miti na ubora wa mbao. Matokeo ya awali yanaonesha kuwa mti mmoja (1) wa msindano wenye umri wa kuanzia miaka mitano (5) unaweza kutoa utomvu wenye uzito wa kilogramu kati ya 0.5 na 1.98 kwa mwezi. Aidha, imebainika kuwa uvunaji wa utomvu hauna madhara kwenye ubora wa mbao ya miti iliyofikia umri wa kuvunwa. Hivyo, uvunaji wa utomvu ambao una soko kubwa nje ya nchi hususan, China ni fursa nyingine katika kuongeza wigo wa mazao ya misitu na hivyo kuongeza Pato la Taifa. Mheshimiwa Spika, ili kuwezesha uhifadhi na uendelezaji wa miti ya asili inayotumika kwa tiba asilia, Taasisi imefanya utafiti wa miti inayotumika kama dawa na iliyo hatarini kutoweka kwa lengo la kuitambua na kuihifadhi. Kufuatia utafiti huo, miti ya aina ya nengonengo (Securidaca longipenduculata), mlungulungu (Zantoxylum chalybeum) na mzima (Terminalia sericea) imebainika kutumiwa na wenyeji kama dawa asilia kwa magonjwa mbalimbali ya binadamu. Kufuatia utafiti huu, Taasisi imeanza mkakati wa kuhifadhi miti hiyo kwa utafiti zaidi na kuhakikisha uendelevu wake. Kwa upande mwingine, ili kupunguza kasi ya matumizi ya nishati ya mkaa na kuni, Taasisi kwa kushirikiana na wadau mbalimbali imeendelea kutoa elimu ya matumizi ya nishati mbadala ikiwemo majiko ya umeme (electric pressure cooker) yanayotumia nishati kidogo ya umeme kupikia katika Manispaa ya Morogoro. Taasisi itaendelea kuhamasisha jamii katika maeneo mengine kuhusu matumizi ya nishati mbadala hasa katika maeneo ya miji. Mheshimiwa Spika, Taasisi imefanya Kongamano la Kimataifa la Kisayansi Kuhusu Kuboresha Mnyororo wa Thamani wa Mazao ya Misitu na Nyuki kwa maendeleo endelevu, uchumi wa viwanda na kukuza Pato la Taifa. Kongamano hilo lilifanyika mwezi Februari, 2021 Jijini Dar es Salaam na lililenga kutoa matokeo ya tafiti na fursa kwa wadau kutoka sehemu mbalimbali duniani kwa kujadili usimamizi na uendelezaji wa sekta ya misitu na nyuki. Aidha, jumla ya wadau 197 walishiriki kongamano hilo kutoka ndani na nje ya nchi zikiwemo nchi za Kenya, Ethiopia, Afrika Kusini, Nigeria na Ufini na wengine walishiriki kwa njia ya mtandao. Vilevile, jumla ya maandiko 30 ya kisayansi na mada chokozi saba (7) ziliwasilishwa; na maonesho ya bidhaa mbalimbali za Misitu na nyuki yalifanyika. Vilevile, Mpango Kamambe wa Taifa wa Utafiti wa Misitu wa Tatu (2021 - 2031) na Mpango Kamambe wa Taifa wa Utafiti wa Nyuki wa Kwanza (2021 - 2030) ulizinduliwa rasmi. Mheshimiwa Spika, Vyuo vya taaluma ya misitu na ufugaji nyuki vinajumuisha Chuo cha Misitu Olmotonyi - FTI, Chuo cha Viwanda vya Misitu - FITI na Chuo cha Mafunzo ya Ufugaji Nyuki - BTI. Vyuo hivyo vimepewa jukumu la kutoa mafunzo ya uhifadhi, usimamizi na matumizi endelevu ya rasilimali za misitu na nyuki katika ngazi ya Astashahada na Stashahada. Katika mwaka wa fedha 2020/2021, Chuo cha Misitu Olmotonyi kimedahili wanafunzi 867 na kuboresha miundombinu kwa kuendelea na ujenzi wa jengo la utawala. Chuo cha Viwanda vya Misitu kimedahili wanafunzi 224 na kimekarabati madarasa matatu (3), geti moja (1) na kujenga kingo za barabara za ndani ya Chuo. Vilevile, Chuo cha Mafunzo ya Ufugaji Nyuki kimedahili wanafunzi 408 na kinaendelea kuboresha miundombinu kwa kujenga jengo la kiwanda cha kuchakata mazao ya nyuki pamoja na ukarabati wa jengo la utawala. Mheshimiwa Spika, Mfuko una jukumu la kuwezesha shughuli za uhifadhi, usimamizi na uendelezaji rasilimali za misitu na nyuki. Katika mwaka wa fedha 2020/2021, Mfuko umegharamia ujenzi wa majengo ya viwanda vitatu (3) na ukarabati wa majengo ya viwanda viwili (2) vya kuchakata na kufungasha mazao ya nyuki katika Halmashauri za wilaya za Sikonge, Bukombe, Mlele, Kibondo na Nzega. Aidha, Mfuko umetoa ruzuku kwa jumla ya miradi 71 kwa ajili ya kuboresha uhifadhi wa misitu kupitia upandaji miti na ufugaji nyuki ambapo miradi 58 inaendelea na miradi 13 ni mipya. Mheshimiwa Spika, kazi nyingine zilizotekelezwa ni pamoja na kutoa ruzuku kwa ajili ya kuanzisha vitalu vya miti na upandaji miti katika shule 60 za mikoa ya Kilimanjaro, Arusha, Shinyanga, Dodoma, Singida na Simiyu. Aidha, Mfuko umegharamia mafunzo ya wanafunzi 20 wa ngazi ya Astashahada na Stashahada ya fani za misitu, viwanda vya misitu na ufugaji nyuki. Kwa upande mwingine, Mfuko umewezesha kufanya mapitio ya mchango halisi wa sekta ya Misitu katika Pato la Taifa, kuandaa mfumo wa kielektroniki wa kuchapisha matokeo ya utafiti wa misitu na nyuki na utoaji wa vibali vya kufanya utafiti wa misitu na kuboresha miundombinu ya kufundishia ya vyuo vya misitu na nyuki. Aidha, Mfuko pia umewezesha kamati za ushauri wa masuala ya misitu (NAFAC) na nyuki (NABAC) kutekeleza majukumu yake. Mheshimiwa Spika, Sekta ya Utalii ina jukumu la kusimamia, kuendeleza na kutangaza utalii nchini. Utekelezaji wa jukumu hilo unaongozwa na Sera ya Taifa ya Utalii ya mwaka 1999; na kusimamiwa na Sheria ya Utalii Na. 29 ya mwaka 2008 na Sheria ya Bodi ya Utalii Tanzania Sura 364. Vilevile, jukumu hilo hutekelezwa kupitia Idara ya Utalii, Bodi ya Utalii Tanzania (TTB) na Chuo cha Taifa cha Utalii (NCT). Mheshimiwa Spika, Wizara imeendelea na jitihada za kuendeleza mazao ya utalii ya kimkakati nchini ambayo ni utalii wa mikutano na matukio, fukwe, meli, michezo na utamaduni. Katika kutekeleza azma hiyo, Wizara kwa kushirikiana na wadau mbalimbali imeainisha maeneo ya fukwe yanayofaa kwa ajili ya shughuli za utalii katika Manispaa ya Kigamboni na Kisiwa cha Mafia ili kuvutia uwekezaji wa utalii. Aidha, rasimu ya Hati ya Makubaliano - MoU baina ya Wizara na Wizara ya Viwanda na Biashara kupitia Mamlaka ya Ukanda Maalum wa Uwekezaji - EPZA imeandaliwa ili kuwezesha maeneo yaliyoainishwa kutangazwa kimkakati kuwa Kanda Maalum za Kiuchumi za Uendelezaji Utalii. Mheshimiwa Spika, sambamba na hilo, Wizara imepata eneo lenye ekari 22.4 katika Halmashauri ya Manispaa ya Kigamboni, Dar es Salaam kwa ajili ya uwekezaji ambalo litaendelezwa kupitia Mradi wa Utalii wa Mikutano na Matukio - MICE. Pia, Wizara imeandaa Mwongozo wa Uendelezaji wa Miundombinu ya Utalii wa Meli katika Bandari ya Dar es Salaam. Juhudi hizo zitaongeza mchango wa sekta ya utalii kupitia ongezeko la idadi ya watalii na ukusanyaji mapato. Pamoja na jitihada hizo, Wizara pia imeendelea kushirikiana na wadau mbalimbali katika kuendeleza na kukuza utalii kupitia matukio ya michezo na utamaduni. Kwa ujumla, matukio hayo yamekuwa yakitoa fursa ya kutangaza vivutio vya utalii katika maeneo ya malikale, wanyamapori, misitu na nyuki na hivyo kuwa chachu ya kuhamasisha makundi mbalimbali ya kijamii kushiriki katika utalii wa ndani. Mheshimiwa Spika, katika jitihada za kuhamasisha utalii wa ndani, Wizara kwa kushirikiana na wadau imeendelea kuanzisha na kuendesha programu na kampeni mbalimbali. Programu na kampeni hizo ni pamoja na Bungeni na Utalii wa Ndani, Visit Tanzania, Twenzetu Kutalii, Twenzetu Kinature, Twenzetu Makumbusho, Maliza Mwaka na Utalii wa Ndani, Mtaa kwa Mtaa na TANAPA, Valentine Mbugani - Tukutane Hifadhini Tu, Msimu wa Nyumbu Kuzaa, Siku ya Utalii Duniani, Wanawake na Utalii, CRDB Mbugani, NMB Mbugani, Museum Art Explosion, Dar es Salaam City Tour, Museum Univesity Hub, Ngorongoro Talent Challenge, Editors Forum na Sherehekea Sikukuu ya Wafanyakazi Mbugani. Kupitia kampeni hizo, wananchi wamehamasika kutembelea hifadhi, maeneo ya malikale na makumbusho. Kwa upande mwingine, Wizara imeendelea kuendesha mashindano ya Ngorongoro Talent Challenge Competition yanayolenga kuibua vipaji na uhamasishaji utalii wa ndani, hususan kwa wanafunzi wa vyuo vya elimu ya juu nchini. Utekelezaji huo pia unahusisha uratibu wa mihadhara ya utalii na kuhamasisha utalii kwa wanafunzi wa shule za sekondari za mikoa ya Dar es Salaam na Pwani (kupitia mashindano ya Uwezo Awards) na vyuo vikuu katika mikoa ya Dar es Salaam, Mwanza na Arusha ikiwemo Chuo Kikuu cha Dar es Salaam (Shule ya Biashara). Aidha, Wizara imeendelea kuimarisha huduma za malazi za bei nafuu katika maeneo yaliyohifadhiwa kwa ajili ya kuchochea utalii wa ndani. Mheshimiwa Spika, Wizara imefanya tathmini na mapitio ya miongozo ya sera ya utalii na kuandaa mkakati wa utekelezaji wa sera hiyo. Aidha, Wizara imeanza kufanya mapitio ya Sheria ya Utalii Na. 29 ya mwaka 2008 ambapo Muswada wa marekebisho ya Sheria hiyo umesomwa kwa mara ya kwanza katika Mkutano wa Pili (2) wa Bunge la Jamhuri ya Muungano wa Tanzania, uliofanyika mwezi Februari, 2021. Katika hatua nyingine, Wizara kwa kushirikiana na Mamlaka za Serikali za Mitaa imebaini vivutio 51 vya utalii vilivyopo katika mikoa ya Geita, Kagera na Mwanza. Vivutio hivyo ni pamoja na maeneo ya fukwe, wanyamapori na uoto asilia, urithi wa kiutamaduni, sanaa na kazi za mikono za aina mbalimbali ambazo ni fursa katika kukuza utalii. Mheshimiwa Spika, katika kupanua wigo wa ukusanyaji wa mapato, Wizara imeendelea kuhakiki na kuhuisha orodha ya huduma za malazi zinazopaswa kulipa Tozo ya Kitanda Siku. Kazi hii imefanyika katika mikoa 19 na kuwezesha ongezeko la huduma za malazi kutoka 1,238 mwaka 2015 hadi 1,815 mwaka 2020. Aidha, mafunzo ya kutumia Mfumo wa Kielektroniki wa MNRT Portal yametolewa kwa watoa huduma za malazi ili kuwawezesha kusajili wageni kidijitali. Mafunzo hayo yamefanyika katika mikoa saba (7) ambapo jumla wadau 507 walishiriki. Katika hatua nyingine, Wizara inaendelea na uhakiki wa huduma za malazi katika mikoa ya Dar es Salaam, Arusha, Mbeya, Iringa, Tanga, Manyara, Kilimanjaro, Mwanza, Mara na Pwani. Vilevile, Wizara imesajili wakala wa biashara za utalii wapya 55 na hivyo kufanya idadi yao kufikia wakala 2,210. Katika hatua nyingine, kaguzi za wakala wa biashara za utalii zimefanyika katika mikoa ya Dodoma, Dar es Salaam, Mwanza, Manyara, Morogoro, Mara, Iringa, Njombe na Arusha ili kubaini wakala wanaofanya biashara kinyume na sheria. Mheshimiwa Spika, Bodi ina jukumu la kutangaza utalii wa Tanzania ndani na nje ya nchi. Katika kutekeleza jukumu hilo, Bodi imehuisha mikakati ya utangazaji utalii wa ndani na wa kimataifa na mwongozo wa kuteua na kusimamia mabalozi wa hiari wa utalii ili kuleta ufanisi katika utangazaji utalii. Aidha, Bodi iliratibu ziara za mafunzo ya wanahabari na wakala wakubwa wa utalii wa kimataifa waliotembelea maeneo ya vivutio vya utalii nchini kwa lengo la kuvifahamu na kuvitangaza katika nchi wanazotoka. Waandishi na wakala hao walitoka kwenye masoko mbalimbali yakiwemo Urusi, Israel, Uhispania, Jamhuri ya Czech, Ufaransa, Uswidi, Marekani, Japan, ukanda wa Afrika na Falme za Kiarabu. Katika hatua nyingine, Bodi iliandaa video mbalimbali za kutangaza utalii na kuzisambaza kupitia mitandao ya kijamii ambapo jumla ya watu 8,791,000 walifuatilia. Mheshimiwa Spika, Bodi imeendelea kutumia watu maarufu na mabalozi wa hiari wa utalii na ofisi za balozi zetu katika nchi mbalimbali kutangaza na kuhamasisha watalii kutembelea Tanzania. Aidha, Bodi imefanya vikao katika kanda sita (6) za kimkakati na Balozi 36 za Tanzania katika nchi mbalimbali duniani kwa njia ya mtandao kwa lengo la kueleza utayari wa Tanzania katika kupokea wageni wakati wa mlipuko wa ugonjwa COVID -19. Vilevile, Bodi kwa kushirikiana na balozi hizo imefanya vikao na wakala wa utalii katika nchi 11. Pia, Bodi imeshiriki katika makongamano ya utangazaji utalii kwa njia ya mtandao kama vile Travel Turkey Izmir la nchi ya Uturuki, Tanzania - Nigeria Tourism, Investment and Trade Forum la nchi ya Nigeria na Travel with Sense of Africa through Eastern Africa lililoandaliwa na Kampuni ya Sense of Africa. Kutokana na juhudi hizo, nchi imeendelea kupokea makundi ya watalii kutoka nchi za Urusi, Marekani, Uingereza, Ujerumani, Ufaransa, Italia, Uswisi, Poland, Israel, Japan, Uchina, Uhispania, Jamhuri ya Czech, India, Uholanzi, Uturuki, Ukraine, Ubelgiji, Uswidi, Oman, Australia na watalii kutoka nchi mbalimbali za Afrika. Mheshimiwa Spika, Bodi imeendelea kuhamasisha matumizi ya utambulisho mpya wa utalii wa nchi yetu Tanzania, Unforgettable! na kutangaza utalii kupitia matukio mbalimbali kama vile Maonesho ya Kimataifa ya Biashara ya Dar es Salaam (Sabasaba), Maonesho ya Kilimo (Nanenane), Maonesho ya Afrika Mashariki, Msafara wa waendesha Baiskeli kumuenzi Baba wa Taifa - Twende Butiama, Ushoroba festival, Tamasha la Sauti za Busara, Kili Marathon, Rock City Marathon, Serengeti Marathon na maonesho ya sarakasi ya Mama Africa. Kwa upande mwingine, Bodi iliandaa kampeni mbalimbali za kuhamasisha utalii wa ndani. Pia, katika kuhamasisha wanafunzi kutembelea maeneo ya vivutio, Bodi ilifanya mihadhara katika shule na vyuo vya elimu ya kati na ya juu katika mikoa ya Arusha, Iringa, Dar es Salaam na Mwanza. Sambamba na hilo, Bodi imeanzisha Kitengo Maalum cha Mikutano na Matukio chini ya Kurugenzi ya Masoko kwa ajili ya kuratibu na kuitangaza Tanzania kama kituo bora cha kufanyia mikutano ya kimataifa duniani. Mheshimiwa Spika, Chuo kina jukumu la kutoa mafunzo katika fani ya utalii, ukarimu na uratibu wa matukio katika ngazi ya Astashahada na Stashahada pamoja na kutoa ushauri wa kitaalam na tafiti katika fani hizo. Katika mwaka wa fedha 2020/2021, Chuo kimedahili jumla ya wanafunzi 1,087 katika ngazi ya Astashahada na Stashahada. Aidha, Chuo kimetoa mafunzo ya muda mfupi kwa wadau katika mnyororo wa utalii wapatao 220. Vilevile, katika mwaka 2019/2020 jumla ya wanafunzi 455 wamehitimu mafunzo katika ngazi ya Astashahada na Stashahada. Kwa upande mwingine, Chuo kimeanzisha Kampasi mpya ya Mwanza yenye uwezo wa kudahili wanafunzi 550. Mheshimiwa Spika, katika kuboresha na kuhakikisha mafunzo yanayotolewa yanakidhi mahitaji ya soko, Chuo kimefanya mapitio ya mitaala tisa (9) na kuandaa mitaala mipya minne (4) katika fani ya Ukarimu na Utalii. Pamoja na mitaala hiyo, Chuo kimeanzisha Idara ya Taaluma ya Utalii katika Kampasi ya Arusha. Aidha, Chuo kimeendelea na mikakati ya kuhamasisha makundi mbalimbali kushiriki katika mafunzo ya utalii. Katika kutekeleza hilo, Chuo kimefadhili wasichana 35 kushiriki mafunzo ya utalii ngazi ya Astashahada katika Kampasi ya Mwanza. Chuo pia kiliandaa chapisho la kitaalam kufuatia Kongamano la Kimataifa lililojulikana kama Linking Industry with Academia in Tourism and Hospitality Sector in Developing Countries (LIATH-DC) lililofanyika mwaka 2020 Jijini Dar es Salaam kujadili namna ambayo vyuo vinaweza kushirikiana na wadau wa sekta kupunguza changamoto ya wahitimu kutokidhi mahitaji ya soko. Mheshimiwa Spika, Chuo kimeboresha miundombinu kwa kukarabati majengo katika Kampasi za Bustani, Arusha na Temeke. Aidha, vitendea kazi na vifaa mbalimbali vya kutolea mafunzo vimenunuliwa katika Kampasi za Mwanza, Bustani, Arusha na Temeke. Vilevile, Chuo kimefanya tafiti na kutoa ushauri wa namna bora ya uendeshaji wa hoteli zinazomilikiwa na Mfuko wa Taifa wa Hifadhi ya Jamii. Mheshimiwa Spika, Sekta ya Mambo ya Kale ina jukumu la kusimamia uhifadhi na uendelezaji wa malikale. Aidha, sekta ina jukumu la kutafiti, kubaini, kukusanya na kutoa elimu ya malikale na urithi wa utamaduni. Sekta hii inatekeleza majukumu yake kwa kuzingatia Sera ya Malikale ya mwaka 2008; Sheria ya Mambo ya Kale Sura 333 na Sheria ya Makumbusho ya Taifa Sura 281. Sekta ya malikale inajumuisha Idara ya Mambo ya Kale na Shirika la Makumbusho ya Taifa (NMT). Mheshimiwa Spika, kati ya mwaka 1906 hadi 1913 watafiti wa Kijerumani wakiwa katika harakati za kutafuta madini waligundua masalia ya mijusi wakubwa waliojulikana kama Danosaria (Dinosaurs) katika Kilima cha Tendaguru kilichopo mkoani Lindi. Masalia hayo ni baadhi ya vielelezo muhimu vya chimbuko la maisha ya viumbe hai walioishi hapa nchini zaidi ya miaka milioni 150 iliyopita na sehemu nyingine za dunia. Aidha, wakati wa utafiti huo unafanyika Tanganyika ilikuwa koloni la Ujerumani na kwa nyakati hizo hapakuwa na miundombinu ya kiuhifadhi, uwezo wa kifedha na watalaam wa fani husika. Hali hii ilisababisha masalia hayo kusafirishwa kwenda nchini Ujerumani kwa uchambuzi zaidi na uhifadhi wa kitaalam. Mheshimiwa Spika, sehemu ya masalia hayo kwa kipindi cha sasa ni mjusi mkubwa anayeoneshwa katika Makumbusho ya Elimu Viumbe ya Naturkunde Berlin, Ujerumani. Taarifa za kitaalam zinaonyesha kuwa asilimia 60 ya mjusi huyo ni masalia halisi kutoka Tendaguru Tanzania na asilimia 40 ni malighafi za kibunifu kwa ajili ya kupata umbo halisi la mjusi. Vilevile, mjusi yule ameunganishwa kwa vyuma na gundi ngumu kwa ajili ya kutengeneza onesho la kudumu. Uhifadhi wake unatumia ujuzi, miundombinu na teknolojia ya kisasa ya kuhifadhi visukuku (fossils) duniani. Aidha, kwa kutambua umuhimu na faida zitokanazo na rasilimali za malikale yakiwemo masalia ya Dinosaria kwa uchumi kwa wananchi na Taifa kwa ujumla, Waheshimiwa Wabunge na wananchi wamekuwa wakionesha nia ya kutaka masalia hayo yarudishwe nchini. Katika kutekeleza matakwa ya Waheshimiwa Wabunge na Wananchi, Wizara kupitia Makumbusho ya Taifa inaendelea na majadiliano na Makumbusho ya Naturkunde, Berlin yenye lengo la kuweka mazingira wezeshi ya kuanzisha mjadala kati ya nchi ya Ujerumani na Tanzania ili kurejesha/kunufaika na masalia hayo. Mheshimiwa Spika, katika kuendeleza Sekta ya Malikale, kwa mwaka 2020/2021, Wizara imebainisha fursa za uwekezaji katika maeneo 18 ya malikale na vituo vya Makumbusho katika mikoa ya Dar es Salaam, Ruvuma, Mara na Arusha. Shughuli za uwekezaji zitakazofanyika katika maeneo hayo ni pamoja na migahawa ya kisasa, studio, maduka ya zawadi, bustani, huduma za kifedha, maduka ya bidhaa za asili na utamaduni na maeneo ya kuweka kambi za utalii za muda. Kutokana na fursa hizo, wadau mbalimbali wanakaribishwa kuwekeza katika maeneo yaliyobainishwa. Mheshimiwa Spika, Wizara imeanzisha mfumo wa kidijitali wa kuhifadhi mikusanyo ya malikale na urithi wa utamaduni katika Makumbusho ya Taifa. Mfumo huu utasaidia kuonesha na kuhifadhi uhalisia wa mikusanyo na maeneo ya malikale kwa muda mrefu. Aidha, mfumo utasaidia watafiti na wageni kutoka ndani na nje ya nchi baada ya kulipia kuona mikusanyo na malikale wakiwa mbali na hivyo kusaidia utangazaji, uhifadhi na usalama wa mikusanyo hiyo. Vilevile, itasaidia Wizara kujitangaza katika eneo la urithi wa kiutamaduni na malikale pamoja na kuongeza mapato ya Serikali. Lengo kuu la Serikali ni kuhakikisha kuwa taarifa za malikale na urithi wa utamaduni zilizopo zinahifadhiwa kwa manufaa ya kizazi cha sasa na vijavyo. Mheshimiwa Spika, katika kubaini hali ya uhifadhi kwenye maeneo ya malikale nchini, Wizara imeanza kufanya tathmini katika vituo vya malikale vya Kalenga, Isimila, Kunduchi, Bagamoyo na Kilwa Kisiwani. Kufuatia tathmini hiyo, uhakiki wa mipaka umefanyika katika eneo la magofu ya Enguruka wilayani Monduli na kituo cha Zana za Mawe cha Isimila - Iringa ili kuwezesha maeneo hayo kupata hati miliki. Aidha, upimaji wa mipaka umefanyika katika Kituo cha Kalenga, Iringa na Hati ya umiliki kutolewa. Kwa upande mwingine, Wizara imeandaa mpango wa miaka mitano (2020/2021 - 2024/2025) wa uhifadhi na uendelezaji wa maeneo ya malikale yaliyopo katika mikoa ya Lindi, Mtwara, Tanga na Dar es Salaam. Mheshimiwa Spika, katika jitihada za kuendelea kuhifadhi maeneo ya malikale na urithi wa kiutamaduni, Wizara imebainisha na kuandaa taarifa za maeneo 34 ya malikale katika mikoa ya Dar es Salaam (18), Ruvuma (12) na Lindi (4) ili kuhuisha rejesta ya maeneo ya malikale. Maeneo hayo ni yale yenye historia ya Mwalimu Nyerere, vita vya majimaji na wapigania uhuru. Sambamba na hilo, Wizara kwa kushirikiana na wadau mbalimbali imeratibu matamasha ya Kumbukizi la Vita vya Majimaji, Kuenzi Azimio la Arusha na Siku ya Kimondo Duniani ambapo elimu ya uhifadhi na uendelezaji wa malikale na urithi wa utamaduni ilitolewa. Mheshimiwa Spika, Shirika lina jukumu la kufanya utafiti, kuhifadhi, kukusanya, kuonesha na kuelimisha umma kuhusu urithi wa utamaduni wa asili wa Taifa. Katika kutekeleza hilo, Shirika limeandaa mpango wa jumla wa uhifadhi na uendelezaji wa maeneo 90 ya malikale. Katika kutekeleza mpango huo, ukarabati wa jengo la Soko la Watumwa katika Mji Mkongwe Mikindani umefanyika na kanzidata ya taarifa za mikusanyo ya mji huo imeandaliwa. Pamoja na hatua hiyo, Shirika limeboresha miundombinu ya vituo kwa kukarabati vyoo katika Kituo cha Mwalimu Nyerere Butiama na kukarabati nyumba za asili za baadhi ya makabila kwa kufuata ramani ya Tanzania katika Kituo cha Kijiji cha Makumbusho. Mheshimiwa Spika, katika kuendelea kuhamasisha wananchi kutembelea Makumbusho ya Taifa na Urithi wa utamaduni, Shirika limeandaa onesho la historia ya Tanzania kabla ya ukoloni, wakati wa ukoloni na wakati wa harakati za kudai uhuru wa Tanzania. Onesho hilo limetembelewa na wageni mbalimbali wa kitaifa na kimataifa wakiwemo Mama Janet Magufuli, mke wa aliyekuwa Rais wa Jamhuri ya Muungano wa Tanzania, Mheshimiwa Hayati John Joseph Pombe Magufuli na Mama Monica Chakwera, mke wa Rais wa Jamhuri ya Malawi. Aidha, kwa lengo la kutambua mchango wa wanawake katika harakati za ukombozi wa nchi za Kusini mwa Bara la Afrika, Shirika limeboresha onesho hilo kwa kujumuisha historia ya wanawake walioshiriki katika harakati za ukombozi. Kwa upande mwingine, Shirika limeandaa mpango wa kutangaza makumbusho na malikale kwa kutumia matamasha. Katika utekelezaji wa mpango huo, Shirika limeandaa kalenda ya matukio 42 kwa mwaka 2021 na tayari limefanya Tamasha la Kumbukizi la Vita vya Majimaji, Tamasha la kuenzi Azimio la Arusha, Tamasha la Museum and Art Explosion na kuanzisha gulio katika Kituo cha Kijiji cha Makumbusho Dar es Salaam litakalofanyika kwa mwezi mara moja na linalojulikana kama Kijijisoko. Mheshimiwa Spika, Shirika limeendelea na zoezi la kukusanya taarifa za kihistoria za Marais kwa ajili ya kutumika kama kumbukumbu kwenye Makumbusho ya Marais itakayojengwa Jijini Dodoma. Aidha, Shirika limeanza maandalizi ya programu ya kuenzi historia na falsafa ya Baba wa Taifa, Mwl. Julius Kambarage Nyerere inayofahamika kama Mwl. Nyerere. Sambamba na hatua hiyo, Wizara kupitia Makumbusho ya Taifa imeanzisha klabu za historia na uzalendo mashuleni. Katika kuhakikisha somo la historia na uzalendo linawafikia wanafunzi ipasavyo mashuleni, kwa mwaka wa fedha 2020/2021, Wizara imefanikiwa kufungua klabu 16 za historia na uzalendo katika mikoa ya Ruvuma (6) na Dar es Salaam (10). Mheshimiwa Spika, Mfuko huu ulianzishwa kwa mujibu wa Sheria ya Mambo ya Kale Sura 333 kwa lengo la kutekeleza majukumu ya kuhifadhi na utafiti wa malikale. Katika mwaka 2020/2021, Mfuko umewezesha kuandaa mkakati maalum wa kuenzi, kuweka kumbukumbu na kutangaza kazi alizozifanya Baba wa Taifa, Mwl. Nyerere. Katika hatua nyingine, Mfuko umeanza mapitio ya Mpango Mkakati wake na kuandaa Mpango mpya wa mwaka 2021/2022 - 2025/2026. Mheshimiwa Spika, kwa mwaka wa fedha 2020/2021, Wizara iliidhinishiwa jumla ya Shilingi 45,020,102,000 kwa ajili ya kutekeleza miradi sita (6) ya maendeleo. Kati ya fedha hizo, Shilingi 700,000,000 zilikuwa fedha za ndani na Shilingi 44,320,102,000 ni fedha za nje. Hadi mwezi Aprili 2021, Wizara imepokea jumla ya Shilingi 15,739,792,020 sawa na asilimia 35 ya fedha iliyoidhinishwa. Kati ya fedha hizo, Shilingi 51,600,000 ni fedha za ndani na Shilingi 15,688,192,020 ni fedha za nje. Utekelezaji wa miradi hiyo ni kama ifuatavyo: Mheshimiwa Spika, mradi huu unatekelezwa na Serikali ya Tanzania kwa fedha za mkopo kutoka Benki ya Dunia. Katika mwaka wa fedha 2020/2021, Shilingi 30,495,601,578 ziliidhinishwa kwa ajili ya kutekeleza shughuli za mradi. Hadi mwezi Aprili 2021, Shilingi 5,776,178,445 zimetolewa na kutumika. Pamoja na matumizi hayo, kazi nyingine zikiwemo ujenzi wa miundombinu ya viwanja vya ndege na barabara ziko katika hatua mbalimbali za manunuzi. Baadhi ya kazi zilizotekelezwa ni pamoja na ununuzi wa magari 44, mitambo mitano (5) na vifaa vya doria kwa ajili ya usimamizi wa mradi; kutangaza vivutio vya utalii vilivyopo katika ukanda wa Kusini mwa Tanzania; na kuandaa Mpango wa Matumizi Bora ya Ardhi na Maji katika kijiji cha Itamba, Wilaya ya Mbarali. Aidha, tafiti mbili (2) za ikolojia ya magonjwa ya wanyamapori, hususan twiga na mabadiliko katika makazi ya wanyamapori; na uoto wa asili na ardhi katika hifadhi ya Taifa ya Ruaha zimefanyika. Mheshimiwa Spika, mradi unatekelezwa na Wizara kwa ufadhili wa Mfuko wa Mazingira wa Kimataifa - GEF na Shirika la Maendeleo la Umoja wa Mataifa - UNDP. Katika mwaka wa fedha 2020/2021, Shilingi 583,775,000 ziliidhinishwa kwa ajili ya kutekeleza shughuli za mradi. Hadi mwezi Aprili 2021, Shilingi 429,485,000 zimetolewa na kutumika. Baadhi ya kazi zilizotekelezwa ni ununuzi wa magari mawili (2) kwa ajili ya uratibu wa operesheni za kikosikazi; na ununuzi wa samani kwa ajili ya ofisi ya mradi. Mheshimiwa Spika, mradi unatekelezwa kwa ubia wa maendeleo kati ya Serikali ya Jamhuri ya Muungano wa Tanzania na Serikali ya Ufini. Katika mwaka wa fedha 2020/2021, Shilingi 6,337,348,485 ziliidhinishwa kwa ajili ya kutekeleza shughuli za mradi. Hadi mwezi Aprili 2021, Shilingi 4,831,802,250 zimetolewa na kutumika. Baadhi ya kazi zilizotekelezwa ni kuanzisha mashamba darasa 26 katika Wilaya za Makete (23) na Wanging’ombe (3) pamoja na mashamba 15 ya mbegu bora za miti katika Halmashauri za Mufindi, Kilolo, Mafinga, Njombe, Makambako, Ludewa, Wanging’ombe na Madaba. Aidha, utafiti kuhusu soko la mbao na mnyororo wa thamani katika mikoa ya Iringa, Njombe na Mbeya umefanyika. Vilevile, tanuru tano (5) kwa ajili ya kuwawezesha wazalishaji wa mkaa katika Wilaya ya Makete na trekta kwa ajili ya mafunzo ya vitendo vijijini yamenunuliwa. Mheshimiwa Spika, mradi huu unatekelezwa kwa ushirikiano kati ya Serikali ya Tanzania na Ufini. Mradi unalenga kuimarisha uwezo wa wananchi katika kusimamia rasilimali za misitu na kuongeza thamani ya mazao ya misitu. Katika mwaka wa fedha 2020/2021, Shilingi 7,103,376,937 ziliidhinishwa kwa ajili ya kutekeleza shughuli za mradi. Hadi mwezi Aprili 2021, Shilingi 4,650,726,325 zimetolewa na kutumika. Kazi zilizotekelezwa ni pamoja na kuandaa mipango 15 ya matumizi bora ya ardhi ya vijiji katika eneo la Hekta 70,000; mipango 26 ya usimamizi wa misitu ya vijiji; na mipango saba (7) ya usimamizi na uvunaji wa misitu katika kongani za Lindi na Ruvuma. Aidha, mashine mbili (2) za kisasa za kupasua mbao kwa ajili ya kongani za Lindi na Ruvuma zimenunuliwa; na utafiti wa miti ya mbao ambayo haipo kwenye soko kwa sasa umefanyika ambapo miti 14 imetambuliwa na kufanyiwa majaribio kwa ajili ya kuingizwa sokoni. Vilevile, miti aina ya misaji 450,000 imepandwa katika Wilaya ya Nyasa kwenye eneo la hekta 600 katika vijiji vinne (4) vya Liuli, Mkali ‘A’, Mkali ‘B’ na Lipingo. Mheshimiwa Spika, pamoja na mafanikio yaliyopatikana katika kipindi cha mwaka 2020/2021, Wizara imekabiliwa na changamoto mbalimbali ikiwa ni pamoja na mlipuko wa ugonjwa wa COVID-19 duniani ambao umeathiri sekta ya utalii na hivyo kupungua kwa mapato yanayotokana na sekta hiyo. Aidha, kumekuwepo na mimea vamizi katika baadhi ya maeneo ya hifadhi, hali iliyosababisha kuathirika kwa uoto wa asili na kupungua kwa malisho ya wanyamapori. Vilevile, uvamizi wa maeneo ya hifadhi za wanyamapori, misitu, nyuki na malikale kwa shughuli za kibinadamu ikiwemo kilimo, mifugo na makazi umeendelea kuathiri shughuli za uhifadhi. Changamoto nyingine ni uwepo wa migogoro kati ya binadamu na wanyamapori ambao unasababisha uharibifu wa mali, vifo na mlipuko wa magonjwa kati ya binadamu na wanyamapori; kuendelea kuwepo kwa matukio machache ya ujangili; na uwepo wa matukio ya moto katika maeneo ya hifadhi. Mheshimiwa Spika, katika kukabiliana na changamoto zilizojitokeza katika kipindi cha mwaka 2020/2021, Wizara iliandaa na kutekeleza mipango na mikakati mbalimbali. Kwa upande wa mlipuko wa COVID-19, Wizara ilichukua hatua mbalimbali ikiwa ni pamoja na kuandaa Mwongozo wa Uendeshaji wa Shughuli za Sekta ya Utalii - SOPs; na kuandaa Mpango wa Kuirejesha Sekta ya Utalii Nchini katika Hali ya Awali kabla ya Kuathiriwa na COVID-19. Aidha, Wizara katika kukabiliana na hali ya mimea vamizi, imeendelea kushirikiana na taasisi za utafiti kuchukua hatua mbalimbali za kukabiliana na mimea hiyo ndani ya maeneo ya hifadhi ikiwa ni pamoja na kufanya tafiti na kutekeleza Mpango Mkakati wa Kutokomeza Mimea Vamizi. Vilevile, katika kukabiliana na uvamizi wa maeneo yaliyohifadhiwa, Wizara imeendelea kuimarisha mipaka ya maeneo hayo, kushirikisha jamii katika uhifadhi, kuwawezesha wananchi kuanzisha miradi ya kijamii na ya ujirani mwema na kutoa elimu kwa jamii kuhusu umuhimu wa maeneo ya hifadhi za maliasili na malikale. Mheshimiwa Spika, katika kukabiliana na uwepo wa migogoro kati ya binadamu na wanyamapori wakali na waharibifu kwa wananchi na mali zao, Wizara imeendelea kutekeleza mikakati mbalimbali ya kuimarisha udhibiti wa wanyamapori husika. Mikakati hiyo ni pamoja na kuimarisha vikosi vya kudhibiti wanyamapori hao, kutumia mbinu za kielektroniki za kufuatilia mienendo ya makundi ya wanyamapori kwa kuwafunga vifaa maalum hasa katika maeneo yenye matukio mengi pamoja na kutoa elimu ya namna ya kujikinga na kutumia mbinu za asili za kuzuia wanyamapori hao kuingia kwenye maeneo ya wananchi. Wizara pia imeendelea kuimarisha mifumo ya kutambua na kuzuia matukio ya ujangili, uvunaji haramu wa mazao ya misitu na biashara haramu ya nyara. Sambamba na hatua hizo, katika kukabiliana na matukio ya moto katika maeneo ya hifadhi, Wizara imeandaa mipango ya usimamizi na udhibiti wa moto na kuendelea kutoa elimu kwa jamii zinazopakana na maeneo yaliyohifadhiwa. Mheshimiwa Spika, Mpango na Bajeti ya Wizara kwa mwaka 2021/2022 umezingatia miongozo mbalimbali ikiwemo Mwongozo wa Maandalizi ya Mpango na Bajeti kwa mwaka 2021/2022 - 2023/2024, Mpango wa Tatu wa Maendeleo wa Taifa wa Miaka Mitano (2021/2022 - 2025/2026), Ilani ya Uchaguzi ya Chama Cha Mapinduzi ya 2020 - 2025, Sera mbalimbali, Mpango Mkakati wa Wizara (2021/2022 - 2025/2026), maagizo mbalimbali ya viongozi wa Serikali na mikataba ya kikanda na kimataifa. Aidha, Bajeti imezingatia marekebisho ya Sheria ya Fedha ya Mwaka 2020. Mheshimiwa Spika, Wizara kwa kushirikiana na wadau katika kipindi cha mwaka wa fedha 2021/2022, itaendelea kutekeleza majukumu yake kwa kuzingatia vipaumbele mbalimbali vya sekta ambavyo ni pamoja na: kuendelea kuimarisha mikakati ya ukusanyaji maduhuli ya Serikali; kuendelea kuboresha sheria, kanuni na miongozo mbalimbali ya kusimamia sekta; kuibua na kuendeleza mazao ya utalii ya kimkakati ukiwemo Utalii wa Mikutano na Matukio (MICE tourism); kukarabati na kuimarisha miundombinu katika maeneo ya hifadhi; kuboresha ulinzi na usalama wa rasilimali za maliasili na malikale; kuendeleza Sekta ya Misitu na Nyuki ikiwa ni pamoja na kuongeza kasi ya upandaji miti na kuendeleza mazao ya nyuki; kuendelea kuimarisha uhifadhi, uwekezaji na utangazaji utalii; kuendelea kutatua migogoro ya ardhi inayojitokeza katika usimamizi wa Sekta ya Maliasili na Utalii; kuhakiki, kuendeleza na kutangaza maeneo ya malikale; kuendelea kuimarisha tafiti pamoja na mifumo ya takwimu na ukusanyaji wa mapato ya Serikali yatokanayo na Sekta ya Maliasili na Utalii; na kuboresha mazingira ya kufanyia kazi na kuendeleza rasilimaliwatu. Mheshimiwa Spika, kwa mwaka wa fedha 2021/2022, makadirio ya maduhuli yatakayokusanywa na Sekta ya Maliasili na Utalii ni jumla ya Shilingi 689,345,854,249. Kati ya fedha hizo, Shilingi 478,014,580,522 zitakusanywa na Mamlaka ya Mapato Tanzania (TRA) kutokana na vyanzo vya TANAPA, NCAA na TAWA na Shilingi 211,331,273,727 zitakusanywa kupitia Wizara na Taasisi zake ikiwemo TFS. Utaratibu wa ukusanyaji wa mapato umezingatia marekebisho ya Sheria ya Fedha ya Mwaka 2020 ambapo mapato yanayotokana na rasilimali za maliasili na utalii yanakusanywa na Wizara ya Maliasili na Utalii pamoja na Wizara ya Fedha na Mipango kupitia TRA. Vilevile, bajeti za taasisi ambazo mapato yake yanakusanywa na Mamlaka ya Mapato Tanzania zimejumuishwa katika Bajeti Kuu ya Serikali kupitia Wizara ya Maliasili na Utalii. Mheshimiwa Spika, katika mwaka 2021/2022, Wizara inakadiria kutumia jumla ya Shilingi 571,632,424,000. Kati ya fedha hizo, Shilingi 418,859,544,000 ni kwa ajili Matumizi ya Kawaida na Shilingi 152,772,880,000 za Miradi ya Maendeleo. Fedha za Matumizi ya Kawaida zinajumuisha Shilingi 153,537,684,000 za Mishahara ya Watumishi na Shilingi 265,321,860,000 za Matumizi Mengineyo. Fedha za miradi ya maendeleo zinajumuisha Shilingi 113,893,184,000 fedha za ndani na Shilingi 38,879,696,000 fedha za nje. 139.Mheshimiwa Spika, fedha za Matumizi ya Kawaida zinajumuisha Shilingi 23,081,864,000 kwa ajili ya Wizara na Shilingi 395,777,680,000 kwa ajili ya taasisi zilizo chini ya Wizara. Fedha za matumizi ya kawaida za Wizara zinajumuisha Shilingi 7,425,223,000 za Mishahara na Shilingi 15,656,641,000 za Matumizi Mengineyo (O.C). Aidha, fedha za taasisi zinajumuisha Shilingi 146,112,461,000 za mishahara na Shilingi 249,665,219,000 fedha za Matumizi Mengineyo (O.C). Mheshimiwa Spika, bajeti ya Wizara mwaka 2021/2022 imeongezeka kwa Shilingi 457,038,472,000 sawa na ongezeko la asilimia 399 ikilinganishwa na bajeti ya mwaka 2020/2021 ambayo ni Shilingi 114,593,952,000. Ongezeko hili limetokana na kujumuishwa kwa bajeti za TANAPA, NCAA na TAWA katika Bajeti Kuu ya Serikali; na maamuzi ya Serikali ya kutenga bajeti kwa taasisi na mifuko iliyokuwa inapokea fedha zilizotokana na asilimia 3 ya mapato ghafi ya TANAPA, NCAA na TAWA; na Tozo ya Maendeleo ya Utalii - TDL. Mheshimiwa Spika, kufuatia kuanzishwa kwa Jeshi la Uhifadhi wa Wanyamapori na Misitu, Wizara itafanya marekebisho ya Sheria za Uhifadhi wa Wanyamapori Sura 283 ili kuongeza wigo wa utekelezaji wa majukumu yake kwa ufanisi. Vilevile, Wizara itaandaa Mpango Mkakati wa Kitaifa wa kuhifadhi Wanyamapori (2021/2022- 2031/2032) na kukamilisha uandaaji wa Mpango Mkakati wa Kitaifa wa Kupambana na Ujangili na Biashara Haramu ya Nyara (2021/2022 - 2031/2032). Mheshimiwa Spika, Wizara itaendelea kudhibiti matukio ya wanyamapori wakali na waharibifu na kutoa kifuta jasho na kifuta machozi kwa wananchi watakaoathiriwa na wanyamapori hao. Sambamba na hilo, Wizara itaendelea kuratibu utatuzi wa migogoro ya ardhi baina ya wananchi na maeneo ya hifadhi ikiwa ni pamoja na utekelezaji wa maamuzi ya Serikali kuhusu vijiji 920 vilivyopo ndani ya maeneo ya hifadhi. Vilevile, Wizara itafanya tathmini ya dhana ya ushirikishwaji wa jamii kwenye uhifadhi wa wanyamapori ili kuimarisha uhifadhi wa rasilimali hizo. Katika hatua nyingine, Wizara itaboresha usimamizi wa shoroba za wanyamapori na kufanya tathmini ya hali ya mapori tengefu ili kupunguza migongano baina ya binadamu na wanyamapori. Mheshimiwa Spika, katika mwaka 2021/2022, Shirika kwa kushirikiana na wadau mbalimbali litaendelea kutekeleza majukumu yake. Pamoja na masuala mengine, litaendelea kuimarisha ustawi wa wanyamapori, Shirika litachimba visima nane (8) katika hifadhi za Taifa za Ruaha na Katavi na kufanya ukarabati wa mabwawa matano (5) yenye jumla ya mita za ujazo 98,065 katika hifadhi za Taifa Serengeti, Mkomazi na Saadani kwa ajili ya upatikanaji wa maji kwa wanyamapori wakati wa kiangazi. Pia, Shirika litaboresha maeneo ya malisho ya wanyamapori kwa kudhibiti mimea vamizi katika eneo lenye ukubwa wa hekta 22,247 katika hifadhi za Taifa za Kitulo, Serengeti, Katavi, Milima ya Mahale, Ziwa Manyara, Mikumi, Kisiwa cha Rubondo, Milima ya Udzungwa, Ibanda - Kyerwa, Rumanyika - Karagwe, Tarangire, Gombe, Kitulo na Kilimanjaro na kuotesha miti ya asili 80,000 katika Hifadhi ya Taifa Kilimanjaro. Mheshimiwa Spika, Shirika litaendelea kudhibiti maambukizi ya magonjwa kati ya mifugo na wanyamapori kwa kuwezesha chanjo za mifugo kwenye vijiji vinavyopakana na hifadhi na kuanzisha vikundi 28 vya uhifadhi kupitia mpango wa ujirani mwema. Vilevile, elimu ya uhifadhi itaendelea kutolewa katika vijiji 543 vinavyozunguka hifadhi zote za Taifa na kuwezesha vijiji 27 kunufaika na miradi ya ujirani mwema. Katika hatua nyingine, Shirika litaendelea kudhibiti majanga ya moto kwenye hifadhi kwa kutengeneza mipango sita (6) ya usimamizi wa mioto kichaa katika hifadhi za Taifa Nyerere, Kigosi, Mto Ugalla, Burigi - Chato, Ibanda - Kyerwa na Rumanyika - Karagwe. Aidha, Shirika litaimarisha ufuatiliaji wa matukio ya mioto kichaa katika maeneo ya hifadhi kwa kuboresha matumizi ya satellite. Sambamba na hilo, Shirika litatekeleza Mipango ya Usimamizi wa Moto katika hifadhi na kutoa elimu kwa wananchi wanaoishi karibu na hifadhi kwa ajili ya kukabiliana na mioto kichaa. Mheshimiwa Spika, Shirika litaendelea kupanua wigo wa uwekezaji kwenye hifadhi za Taifa kwa kutenga maeneo 103 ya ujenzi wa loji na kambi za kudumu kwa ajili ya malazi ya wageni yenye uwezo wa vitanda 4,604 katika hifadhi za Taifa Kitulo, Mkomazi, Nyerere, Saadani, Ruaha, Kigosi, Ibanda - Kyerwa, Mto Ugalla, Rumanyika - Karagwe na Burigi - Chato. Pia, Shirika litaendelea na ujenzi wa hoteli ya kitalii yenye hadhi ya nyota tatu katika Hifadhi ya Taifa Katavi na kujenga malazi ya gharama nafuu yenye jumla ya vitanda 116 kwa ajili ya watalii wa ndani katika hifadhi za Taifa Mikumi, Nyerere na Burigi - Chato. Mheshimiwa Spika, Shirika litaendelea kupanua wigo wa mapato kwa kuanzisha mazao mapya ya utalii ikiwemo kuendeleza ujenzi wa uwanja wa mchezo wa gofu eneo la Fort Ikoma nje kidogo ya Hifadhi ya Taifa ya Serengeti. Vilevile, Shirika litanunua boti ya kitalii kwa ajili ya kuanzisha zao jipya la utalii wa maji katika Ziwa Victoria utakaounganisha hifadhi za Taifa za Kisiwa cha Rubondo, Kisiwa cha Saanane, Burigi - Chato na Serengeti (kupitia Ghuba ya Speke/Serengeti). Kuendelea na ujenzi wa mradi wa uzio wa faru kwa shughuli za kitalii katika Hifadhi ya Taifa Burigi - Chato; kuanzisha utalii wa uvuvi wa samaki katika hifadhi ya Taifa Tarangire, Mikumi, Burigi - Chato, Mto Ugalla, Kisiwa cha Rubondo na Kisiwa cha Saanane; utalii wa michezo katika Hifadhi ya Taifa Mikumi; na utalii wa kutembea kwenye daraja la kamba katika Hifadhi ya Taifa ya Milima ya Udzungwa. Mheshimiwa Spika, Shirika litaendelea kuboresha huduma za utalii kwa kujenga barabara mpya zenye urefu wa kilometa 2,256 katika hifadhi za Taifa za Burigi - Chato, Ruaha, Mikumi, Milima ya Udzungwa, Nyerere, Katavi, Kigosi, Kitulo, Milima ya Mahale, Mkomazi na Mto Ugalla. Kwa upande mwingine, Shirika litajenga madaraja 18 na kalavati 157 katika Hifadhi ya Taifa Tarangire. Aidha, njia za watalii kutembea kwa miguu zenye urefu wa kilometa 841 zitakarabatiwa katika hifadhi za Taifa Arusha, Mkomazi, Kilimanjaro na Milima ya Udzungwa. Pia, viwanja vipya vya ndege 14 vitajengwa katika hifadhi za Taifa Ruaha, Mikumi na Nyerere na vituo vya utalii vitano (5) katika hifadhi za Taifa Serengeti, Ruaha, Mikumi, Milima ya Udzungwa na Nyerere. Kazi nyingine zitakazotekelezwa ni pamoja na ununuzi wa magari 34, mtambo wa barabara mmoja (1), boti 11 kwa ajili ya doria, injini za boti mbili (2) na pikipiki 21. Mheshimiwa Spika, Shirika litaendelea kuimarisha ulinzi na usimamizi wa hifadhi kwa kufanya siku doria 326,500 na kuwezesha operesheni maalum za kuzuia matukio ya ujangili. Vilevile, Shirika litaongeza idadi ya vifaa vya doria kwa kununua silaha na mahema. Aidha, Shirika litaendelea kuimarisha ukaguzi wa maeneo kwa kutumia ndege ndogo za doria pamoja na kutumia vifaa vya teknolojia ya kisasa katika Hifadhi za Taifa za Serengeti, Ruaha, Mkomazi, Tarangire, Mikumi na Kisiwa cha Rubondo. Mheshimiwa Spika, mipango mingine itakayotekelezwa katika kipindi cha 2021/2022 ni pamoja na ujenzi wa hoteli ya kitalii katika eneo la biashara la Uwanja wa Ndege wa Kimataifa wa Julius Nyerere - Terminal 3, Jijini Dar es Salaam kwa kushirikiana na Mamlaka ya Viwanja vya Ndege nchini, ambayo ndio mmiliki wa eneo hilo; hoteli ya kitalii eneo la Magamba lililopo umbali wa kilometa 7 kutoka Uwanja wa Ndege wa Mpanda; na kuendelea kutangaza fursa za uwekezaji zilizopo katika hifadhi za Taifa. Aidha, Shirika litaendelea kuboresha mazingira ya kazi kwa watumishi kwa kujenga nyumba 39 katika hifadhi za Taifa za Kisiwa cha Rubondo, Burigi - Chato, milima ya Mahale, Ruaha, Gombe, Serengeti, Mikumi, Milima ya Udzungwa, Nyerere na Mkomazi. Mheshimiwa Spika, katika kuboresha miundombinu ya utalii, Mamlaka itafungua kilometa 386 za barabara za utalii katika mapori ya akiba ya Maswa, Pande, Rungwa, Mpanga Kipengere, Kijereshi, Lwafi, Wami - Mbiki na Lukwika Lumesule. Aidha, Wizara itajenga madaraja matano (5) katika Pori la Akiba Msanjesi na Pori Tengefu la Ziwa Natron na kujenga njia za utalii wa kutembea kwa miguu zenye urefu wa mita 75 katika eneo la kihistoria la Magofu ya Kilwa Kisiwani. Pamoja na hayo, Mamlaka itajenga mabanda ya kulala wageni katika Pori la Akiba Mpanga Kipengere; na jengo la mapokezi katika eneo la Bustani ya Wanyamapori, Tabora na Pori la Akiba Pande. Aidha, vituo 12 vya kukusanya mapato vitajengwa katika mapori ya akiba Kijereshi, Mkungunero, Lukwika Lumesule na Swagaswaga; mapori tengefu ya Kilombero na Ziwa Natron; na eneo la Ndarakwayi. Vilevile, Mamlaka itajenga lango katika Pori la Akiba Maswa na kambi nne (4) za watalii katika mapori ya akiba ya Mpanga Kipengere, Maswa na Pande. Mheshimiwa Spika, Wizara kwa kushirikiana na wadau mbalimbali itaendelea kuimarisha uhifadhi na ulinzi wa vitalu vya uwindaji dhidi ya ujangili na uvamizi wa maeneo hayo kutokana na shughuli za kibinadamu ambazo ni kilimo, makazi na ufugaji; kutangaza shughuli za uwindaji katika maonesho mbalimbali ya kimataifa, hususan katika masoko makubwa ya Marekani, Ufaransa, Uingereza, Ubelgiji, Ujapan na Afrika Kusini; kupanua wigo kwenye masoko yanayochipukia ya Mashariki ya kati, China na Urusi; na kubuni mbinu mbalimbali za kuhakikisha vitalu vinapata wawekezaji ikiwa ni pamoja na kuanzisha vifurushi kwa bei maalum. Mheshimiwa Spika, katika kuhakikisha kuwa Watanzania wanashiriki katika uwekezaji wa ufugaji wa wanyamapori, Wizara itafanya marekebisho ya sheria, kupanua wigo wa uwekezaji katika biashara ya ufugaji wa wanyamapori, kupunguza bei za wanyamapori mbegu na kuanzisha Kitengo maalum kwa ajili ya ukamataji wa wanyamapori (Wildlife Capture Facility) ili kuwezesha ukamataji kufanyika kitalaam na kwa bei nafuu. Aidha, Wizara itaendelea kutekeleza Mkakati wa kuboresha usimamizi wa biashara ya mabucha ikiwa ni pamoja na kuainisha fursa za upatikanaji wa nyamapori na kuhamasisha uanzishaji wa shughuli za ufugaji wanyamapori ili kuendeleza upatikanaji wa nyamapori kwa wananchi. Hatua hizo pamoja na manufaa mengine, zitachangia katika kuboresha biashara ya mabucha ambayo imekuwa ikikabiliwa na changamoto mbalimbali ikiwemo ya ukosefu wa nyamapori. Mheshimiwa Spika, Mamlaka itaendelea kuimarisha ulinzi na usimamizi wa hifadhi kwa kufanya siku doria 284,460 katika mapori ya akiba, mapori tengefu, maeneo ya ardhioevu (Ramsar sites) na WMAs. Aidha, jumla ya watumishi 325 watapatiwa mafunzo ya ukakamavu na utayari ya Jeshi la Uhifadhi wa Wanyamapori na Misitu. Kwa upande mwingine, Mamlaka itanunua helikopta moja (1), boti tatu (3), trekta mbili (2) na magari nane (8) kwa ajili ya shughuli za doria. Vilevile, ili kuimarisha ulinzi wa wanyamapori, maisha na mali za wananchi, Mamlaka itajenga karakana mbili (2) kwa ajili ya matengenezo ya magari na mitambo ya taasisi na kujenga vituo viwili (2) vya askari katika mapori ya akiba Maswa na Lwafi. Mheshimiwa Spika, katika kutekeleza Ibara ya 67(a)(i) ya Ilani ya Chama cha Mapinduzi ya 2020 - 2025 inayoielekeza Wizara ya Maliasili na Utalii kukuza na kuimarisha utalii wa uwindaji wa wanyamapori, Wizara imebuni mkakati unaovutia mitaji mikubwa na kwa muda mrefu katika maeneo maalum ya vitalu vya uwindaji ujulikanao kama Special Wildlife Investment Concession Area (SWICA). Katika kutekeleza mkakati huo, Wizara imetunga kanuni za kuongoza uwekezaji huo (The Wildlife Conservation - Special Wildlife Investment Concession Areas) Regulations, 2021). Pamoja na masuala mengine, kanuni hizo zinatoa utaratibu wa uwekezaji unaolenga kuimarisha Uhifadhi wanyamapori, kuendeleza biashara ya utalii na kuboresha huduma za utalii nchini kwa kushirikisha kijamii. Kwa kutekeleza mpango huo, mapato yanayotokana na uwindaji wa kitalii yataongezeka takriban mara tatu ya uwezo wa sasa wa uzalishaji wa vitalu hivyo na kuongeza fursa za ajira kwa Watanzania. Matokeo haya ni kutokana na upembuzi yakinifu wa modeli ya kifedha (financial model) iliyofanyika. Mheshimiwa Spika, Mamlaka itaendelea kuimarisha mazingira ya kazi kwa watumishi wake, miundombinu kwa ajili ya jamii zinazopakana na maeneo ya hifadhi na kutangaza utalii wa uwindaji. Katika kutekeleza azma hiyo, nyumba saba (7) za watumishi na ofisi tano (5) zitajengwa pamoja na kununua vitendea kazi. Aidha, madarasa mawili (2) yatajengwa katika kijiji cha Usinge - Moyowosi na soko la samaki Kilombero. Kwa upande mwingine, Mamlaka itashiriki katika maonesho ya kimataifa ya kutangaza utalii hususan uwindaji wa kitalii katika nchi za Japan, Urusi, Afrika ya Kusini, Uarabuni na Ulaya. Mheshimiwa Spika, Mamlaka itaendelea kutekeleza jukumu lake la uhifadhi kwa kuboresha miundombinu katika eneo la Hifadhi kwa kujenga kilometa 40 za barabara kutoka eneo la Ndutu hadi Kakesio na kilometa 78 za barabara kutoka Viewpoint hadi Naiyobi kwa kiwango cha changarawe; kukamilisha taratibu za ujenzi wa kilometa 83 za barababara kuu kutoka geti la Loduare hadi Golini kwa kiwango cha tabaka gumu; na kufungua mtandao wa barabara zenye urefu wa kilometa 75 katika eneo la Ndutu. Aidha, Mamlaka itakarabati kilometa 606 za mtandao wa barabara na viwanja vya ndege vya Ndutu na Ngorongoro. Vilevile, Mamlaka itaendelea kukiongezea nguvu kitengo cha usimamizi wa miundombinu kwa kununua mitambo mitano (5) na malori matano (5). Katika hatua nyingine, Mamlaka itaweka miundombinu wezeshi kwenye maeneo ya uwekezaji kwa ajili ya kuvutia uwekezaji wa kimkakati wa huduma za malazi. Hatua hii itaongeza urahisi wa watalii kuvifikia vivutio na kufanyika kwa doria katika maeneo ya hifadhi. Mheshimiwa Spika, Mamlaka itaendelea kuboresha nyanda za malisho kwa kudhibiti mimea vamizi kwenye eneo lenye ukubwa wa hekta 5,000 katika maeneo ya Ndutu na Kreta ya Ngorongoro kwa kung’oa, kufyeka, kuandaa moto mpango na kudhibiti moto holela katika maeneo ya hifadhi na maeneo yanayozunguka hifadhi. Katika hatua nyingine, Mamlaka itaotesha na kugawa miche 550,000 kwa jamii za wenyeji waishio ndani na nje ya hifadhi. Mheshimiwa Spika, katika kukuza utalii wa malikale, Mamlaka itaendelea kuviongezea thamani vituo vya Amboni Tanga na Kimondo Mbeya kwa kuimarisha miundombinu na ulinzi. Aidha, Mamlaka itajenga vituo vya habari kwenye vituo hivyo, kubuni na kuanzisha bidhaa mpya za utalii wa malikale pamoja na kufanya matamasha ya urithi wa utamaduni na mambo kale ili kuvutia watalii zaidi na kuongeza mapato. Vilevile, Wizara itaanza kukusanya taarifa za kihistoria katika mikoa ya Ruvuma, Mtwara na Lindi. Katika mpango huo, Jiwe la Mbuji na Nyayo za Kale Litembo zitafanyiwa tathimini kwa lengo la kuziendeleza kama moja ya maeneo muhimu yenye urithi wa Taifa. Mheshimwa Spika, katika mwaka wa fedha 2021/2022, Wizara itapandisha hadhi msitu wa hifadhi wa Matogoro kuwa hifadhi ya mazingira asilia. Hatua hii inatokana na umuhimu wa ikolojia na bioanuai zilizopo ndani ya hifadhi ya msitu huo na uwepo wa milima ya Matogoro yenye miamba iliyofanyiwa tafiti kwa ajili ya utalii jiolojia (Geopark). Lengo la hatua hii ni kuimarisha uhifadhi na kuendeleza shughuli za utalii ikololojia katika msitu huo. Vilevile, Wizara itahamasisha ufugaji nyuki kibiashara katika hifadhi hiyo kwa ajili ya utalii wa nyuki (Apitourism) na kama njia mbadala ya kuongeza kipato kwa jamii. Utalii jiolojia na utalii wa nyuki ni mazao mapya ya utalii ambayo yatachangia kukua kwa utalii katika ukanda wa Kusini mwa Tanzania. Mheshimiwa Spika, katika jitihada za kuongeza mapato yatokanayo na utalii, Mamlaka itaanzisha mazao mapya ya utalii yakiwemo night game drive, canopy walk na zipline kwenye eneo la Makoromba na Ziwa Eyasi na utalii wa makasia kwenye Kreta ya Empakaai. Aidha, Mamlaka itaendelea kutumia mbinu ya masoko mtandao (digital marketing) kutangaza vivutio vya Ngorongoro na maeneo ya malikale ya Mapango ya Amboni, Kimondo cha Mbozi, Engaresero, Engaruka na Mumba. Katika hatua nyingine, Mamlaka itajenga kituo cha taarifa kwa watalii katika kituo cha Mumba. Aidha, Mamlaka itaanza taratibu za kuzifukua nyayo za kale za Laetoli kwa lengo la kuvutia watalii zaidi na kusanifu michoro kwa ajili ya ujenzi wa Makumbusho ya Viumbe Bahari (Marine Museum) unaotarajiwa kujengwa katika eneo la Mapango ya Amboni Tanga. Mheshimiwa Spika, Mamlaka katika kuboresha huduma na maisha ya wananchi waishio ndani ya eneo la hifadhi na jamii inayopakana na eneo la hifadhi, itaendelea kutekeleza miradi mbalimbali ya maendeleo ikiwemo miradi ya afya, elimu, maji, chanjo ya mifugo na chakula cha ruzuku. Katika kutekeleza jukumu hili, Mamlaka itafadhili wanafunzi 1,924 kuanzia ngazi za shule ya msingi hadi chuo kikuu; na kutoa chanjo za kimeta CCBP, PPR, na ECF kwa mifugo. Vilevile, NCAA itatekeleza miradi ya maji kwa kujenga bwawa la maji; mtandao wa mabomba ya maji; majosho; na vituo vya maji katika eneo la Misigiyo, Oldonyogol na Masamburai. Kwa upande mwingine, NCAA katika kuongeza kipato cha wananchi waishio ndani maeneo yanayozunguka hifadhi itakamilisha ujenzi wa kiwanda cha kuchakata na kufungasha mazao ya nyuki katika Wilaya ya Karatu. Mheshimiwa Spika, Mamlaka itaendelea kuimarisha Jeshi la Uhifadhi wa Wanyamapori na Misitu kwa kufanya siku doria 36,000 katika eneo la hifadhi ya Ngorongoro pamoja na Pori tengefu la Loliondo; Aidha, Mamlaka itajenga jumla ya vituo vya askari vipya kumi (10) katika maeneo ya Kakesio, Selela, Lositete, Kambi ya Simba, Empakaay, Loresho na Pori Tengefu la Loliondo. Vilevile, Mamlaka itakarabati vituo kumi (10) vya askari katika maeneo ya Esirwa, Kakesio, Seneto, Lemala, Naiyobi, Endulen, Nainokanoka, Eyasi, Karatu, na Mbulumbulu. Katika hatua nyingine, Mamlaka itejenga malango matatu ya kuingia wageni katika eneo la Pori tengefu la Loliondo ili kuimarisha ukaguzi na makusanyo ya maduhuli. Mheshimiwa Spika, kwa mwaka wa fedha 2021/2022, Taasisi itafanya sensa za wanyamapori katika Pori la Akiba Liparamba, mifumo ikolojia Ruaha – Rungwa, Katavi – Rukwa, Saadani – Wami mbiki na Ziwa Natroni – West Kilimanjaro. Aidha, katika kutekeleza Mkakati wa kutatua migogoro baina ya binadamu na wanyamapori, Taasisi itaendelea kuidadi na kufanya tafiti katika maeneo ya mtawanyiko na shoroba zinazoshabihiana na mifumo ikolojia tajwa. Vilevile, TAWIRI kwa kushirikiana na wadau wanaotekeleza Mradi wa REGROW itaboresha shughuli za utafiti wa wanyamapori katika mikoa ya Kusini kwa kuanza ujenzi wa kituo cha utafiti katika eneo la Kihesa - Kilolo, Iringa mjini. Mheshimiwa Spika, Chuo kitaendelea kutoa mafunzo katika ngazi ya Cheti cha Msingi, Astashahada, Stashahada, Shahada na Stashahada ya Uzamili katika fani ya Uhifadhi Wanyamapori na Utalii pamoja na mafunzo ya muda mfupi kutegemeana na mahitaji ya wateja ikiwemo waongoza watalii na usimamizi wa mashamba ya wanyamapori. Kazi nyingine zitakazofanyika ni kupitia mitaala 10 iliyopo na kutengeneza minne (4) mipya; kuboresha Kitengo cha TEHAMA; na kuboresha miundombinu ikiwemo ujenzi wa madarasa na vyoo katika maeneo ya mafunzo kwa vitendo yaliyopo Kwakuchinja, wilayani Babati na Loliondo wilayani Ngorongoro. Vilevile, Chuo kitachimba kisima cha maji na kujenga vyoo vya kisasa na darasa. Aidha, Chuo kitaendelea na ujenzi wa awamu ya pili ya uzio wenye urefu wa mita 350 katika kampasi kuu na ujenzi wa jengo la mafunzo awamu ya kwanza. Katika kuimarisha mafunzo kwa vitendo porini, Chuo kitanunua magari mawili (2). Mheshimiwa spika, Kituo kitaendelea kutoa mafunzo kwa wanafunzi 150, kati ya hao, Askari Wanyamapori wa Vijiji ni 80, Viongozi na Wajumbe wa Kamati za Maliasili za Vijiji 20, Waongoza Watalii 30 na kozi maalumu 20. Aidha, Chuo kitajenga maabara moja (1) na bweni moja (1). Vilevile, Chuo kitakarabati nyumba mbili (2) za watumishi, ukumbi wa mikutano na bweni. Sambamba na hilo, Kituo kitaendelea kutoa ushauri wa kitaalamu kwa WMA’s za Mchimalu (Nanyumbu), Ndonda (Nachingwea), Mungata (Rufiji) na MBOMIPA (Iringa). Pia, Chuo kitafuatilia na kupata ithibati (accreditation) kutoka Baraza la Taifa la Elimu ya Ufundi - NACTE. Mheshimiwa spika, katika mwaka wa fedha 2021/2022, Taasisi itadahili wanafunzi 400 katika fani za uhifadhi wa wanyamapori, himasheria na uongozaji wa watalii na usalama. Aidha, Taasisi itakamilisha ujenzi wa maktaba na tanki la maji safi lenye uwezo wa lita za ujazo 100,000 katika eneo la mafunzo kwa vitendo Fort-Ikoma, Serengeti. Vilevile, Taasisi itakamilisha ujenzi wa uzio wa chuo, kuboresha miundombinu ya TEHAMA katika ofisi za Kampasi Kuu, kufanya tafsiri ya sheria na kanuni kutoka lugha ya Kiingereza kwenda Kiswahili na kuanzisha shamba la wanyamapori ili kuongeza mapato kwa Taasisi. Mheshimiwa Spika, Mfuko utaendelea kuwezesha uhakiki wa matukio ya wanyamapori wakali na waharibifu na kulipa kifuta jasho na kifuta machozi kwa wananchi wanaoathirika. Aidha, Mfuko utaendelea kuwezesha Kikosi Kazi cha Taifa cha Kuzuia Ujangili na Biashara Haramu ya Wanyamapori kutekeleza majukumu yake. Vilevile, Mfuko utawezesha taratibu za kupandisha hadhi maeneo yaliyohifadhiwa na kufanya marekebisho ya sheria na kanuni za Sekta ya wanyamapori. Mheshimiwa Spika, Wizara itafanya mapitio ya Sheria ya Misitu na Ufugaji Nyuki za Mwaka 2002 na itatafsiri Sheria, Kanuni na Miongozo ya Idara kwa lugha ya Kiswahili. Kazi nyingine zitakazofanyika ni pamoja na kuandaa mikakati ya Kitaifa ya uendelezaji biashara ya mkaa na mkaa mbadala, uendelezaji wa miti ya mianzi (bamboo), uhandisi bidhaa za mbao (Engineered Wood Product - EWP), kilimo mseto, uongoaji wa ardhi, uwekezaji kwenye biashara ya mazao ya nyuki pamoja na Mpango wa Utekelezaji wa Usimamizi Shirikishi wa Misitu ya Jamii. Mheshimiwa Spika, Wizara itaandaa mwongozo wa usimamizi wa mashamba ya miti, rejesta ya wafugaji nyuki na kubaini mchango halisi wa Sekta ya Misitu na Nyuki kwenye pato Ghafi la Taifa. Aidha, Wizara itaratibu utangazwaji (gazzetment) wa hifadhi za misitu na nyuki na kufanya tathmini na ufuatiliaji wa viwanda vya misitu na ufugaji nyuki. Vilevile, Wizara itawezesha watumishi watano (5) kuhudhuria mafunzo ya muda mfupi na mrefu pamoja na watumishi watano (5) wa TAFORI kupata mafunzo yatakayowawezesha kufanya utafiti wa ufugaji nyuki. Mheshimiwa Spika, Wizara itawezesha vikao vinne (4) vya Kamati ya Ushauri wa Misitu - NAFAC na vikao vitatu (3) vya Kamati ya Ushauri wa Ufugaji Nyuki - NABAC. Kazi nyingine zitakazofanyika ni kuratibu siku ya upandaji miti Kitaifa, siku ya misitu duniani na siku ya nyuki duniani; na kuwezesha utoaji wa mafunzo kwa vyama vya ushirika na wadau wengine wa ufugaji nyuki. Mheshimiwa Spika, Wakala utaendelea kuhudumia mashamba 23 ya miti yenye ukubwa wa hekta 445,354.7 kwa kuzalisha tani 22 za mbegu bora za miti, kuotesha miche 33,185,000, kupanda miti kwenye eneo lenye ukubwa wa hekta 7,833, kupalilia hekta 44,430, kupogoa miti hekta 13,773 na kupunguza miti katika hekta 6,044. Aidha, Wakala utaanzisha mashamba mawili mapya ya miti yenye ukubwa wa hekta 84,500 katika wilaya za Tunduru na Kasulu pamoja na kukamilisha taratibu za kuhifadhi kisheria maeneo mapya yenye ukubwa wa hekta 121,100. Vilevile, Wakala utaendelea na utaratibu wa kupandisha hadhi misitu ya Kwamngumi, Bamba Ridge, Segoma, Mpandaline, Uvinza, Nou, Hasama na Matogoro yenye ukubwa wa hekta 348,078 kuwa hifadhi ya misitu ya mazingira asilia. Mheshimiwa Spika, Wakala kwa kushirikiana na Tume ya Taifa ya Matumizi Bora ya Ardhi - NLUPC itaandaa mipango shirikishi ya matumizi bora ya ardhi katika vijiji 40 vinavyopakana na Hifadhi za Misitu. Vilevile, Wakala utaimarisha mipaka ya misitu 183 kwa kupima upya na kuhakiki mipaka yenye urefu wa kilometa 314.84, kusafisha mipaka yenye kilomita 2,592.28, kuweka vigingi 1,452 na mabango 1,958. Aidha, katika kuimarisha ulinzi na kudhibiti uharibifu wa misitu, Wakala utaandaa mipango ya usimamizi wa misitu 58 yenye ukubwa wa hekta 1, 267,518.15; kufanya jumla ya doria 3,277 katika maeneo ya hifadhi za misitu na nyuki; na kufanya operesheni maalum katika hifadhi za misitu. Pia, Wakala utaendelea kuimarisha mfumo wa Jeshi la Uhifadhi wa Wanyamapori na Misitu kwa kutoa mafunzo kwa watumishi 300, kuanzisha kambi mbili (2) za kijeshi na kununua vifaa mbalimbali yakiwemo magari na silaha. Mheshimiwa Spika, katika mwaka wa Fedha 2021/2022, Wakala utaendelea kuchangia shughuli za maendeleo ya jamii kwa kutoa vifaa vya ujenzi katika Serikali za vijiji vitano (5), shule 578 na taasisi 206. Aidha, Wakala utaendelea kuimarisha maeneo yenye vivutio vya utalii ikolojia kwa kuboresha miundombinu ya malazi, njia za kupita wageni, vituo vya ulinzi na huduma pamoja na usimamizi kwenye hifadhi saba (7) za mazingira asilia. Wakala pia utakarabati kilomita 157.3 za barabara za ndani ya hifadhi za misitu asilia, kilomita 335 za njia za kutembea watalii na kambi 29 za kupumzikia. Vilevile, Wakala utajenga kilomita 18 za barabara mpya ndani ya hifadhi za misitu, majengo manne (4) ya ofisi, kituo kimoja cha taarifa kwa watalii, vibanda vinne (4) vya watalii, madaraja nane (8) ya kitalii (boardwalks), kambi nane (8) za kupumzikia watalii na minara 10 ya kuona mandhari. Aidha, Wakala utaandaa maandiko 6,655, Makala moja, vipindi 25 vya redio na 14 vya television kwa ajili kutangaza masula ya utalii ikolojia. Mheshimiwa Spika, Wakala utaendeleza kuboresha vituo sita (6) vya malikale vya Michoro ya Kolo (Kondoa), Magofu ya Kaole na Mji wa Zamani wa Bagamoyo (Pwani), Tembe la Livingstone (Tabora), Jengo la Zamani la Afya (Tabora) na Magofu ya Tongoni (Tanga). Katika kutekeleza azma hiyo, Wakala utajenga kambi moja (1) yenye mahema ya kudumu na kibanda cha kitalii katika Kituo cha Hifadhi ya Kolo; kibanda cha kupumzikia wageni na kituo cha michezo ya watoto katika Hifadhi ya Tongoni; kukarabati jengo la mnara wa Mgonera na makaburi ya Mwamakula na Wajerumani katika hifadhi ya Mji MkongweBagamoyo. Mheshimiwa Spika, Wakala utaboresha mifumo yake ya kusimamia misitu, kudhibiti uvunaji na ufuatiliaji wa biashara ya mazao ya misitu na nyuki pamoja na kudhibiti upotevu kwa kutumia mfumo wake fungamanishi unaofahamika kama Forest Resource Management Information System (FREMIS). Wakala pia utanunua mashine 50 za kukusanyia maduhuli na utaendelea kutoa mafunzo maalum kwa timu ya maafisa 15 watakaotumika kutoa msaada wa kiufundi wa masuala ya mifumo ya kukusanyia maduhuli. Mheshimiwa Spika, Wakala utatoa mafunzo ya usimamizi wa misitu kwa Kamati za Maliasili za Vijiji 97 kwa ajili ya kuziongezea uwezo wa kulinda na kusimamia rasilimali za misitu. Aidha, wananchi na wadau wengine wa mazingira watashirikishwa kupanda miti 7,070,000 katika maeneo mbalimbali ikiwemo mashambani, maeneo yaliyoharibika pamoja na kandokando ya vyanzo vya maji. Kati ya miche hiyo, miche 1,000,000 itapandwa katika maeneo mbalimbali ya Jiji la Dodoma katika kuendeleza kampeni ya Dodoma ya Kijani. Aidha, Wakala kwa kushirikiana na wadau mbalimbali itaanzisha na kusimamia vitalu sita (6) vya miche ya miti katika maeneo mbalimbali nchini vyenye uwezo wa kuzalisha miche milioni 6.1 kwa wakati mmoja. Hatua hii inalenga kuongeza upatikanaji wa miche bora na ya kutosha kwa shughuli za kuongoa ardhi na kuboresha mazingira. 177. Mheshimiwa Spika, Wakala utaendelea kuelimisha umma kuhusu usimamizi na uendelezaji wa rasilimali za misitu na nyuki kupitia maadhimisho ya Siku ya Mazingira Duniani; Siku ya Nyuki Duniani na Utundikaji Mizinga Kitaifa; Siku ya Kupanda Miti Kitaifa; maonesho ya Saba Saba; maonesho ya Nane Nane; na Siku ya Utumishi wa Umma. Aidha, Wakala utaandaa na kurusha vipindi 22 vya televisheni, vipindi 60 vya redio na kusambaza nakala 12,000 zenye jumbe mbalimbali zinazohamasisha upandaji miti na utunzaji wa rasilimali za misitu na nyuki. Wakala pia utafanya mikutano ya kampeni ya kuzuia mioto katika vijiji 241 vinavyopakana na misitu ya hifadhi. Mheshimiwa Spika, Wakala utaendelea kuimarisha rasilimali za nyuki kwa kusimamia manzuki 181 za nyuki na kuzalisha tani 96 za asali na tani saba (7) za nta. Ili kuongeza uzalishaji, Wakala utaanzisha mashamba matatu (3) maalum ya nyuki katika wilaya za Kondoa, Songea na Manyoni. Vilevile, Wakala utapandisha hadhi maeneo yenye ukubwa wa hekta 630.8 kuwa hifadhi za nyuki. Kwa upande mwingine, Wakala utatoa mafunzo ya mbinu bora za ufugaji nyuki kwa taasisi 20, vikundi 138 vyenye wafugaji 1,490 na kutoa mizinga 1,000 na seti 100 za mavazi. Vilevile, Wakala utawezesha upimaji wa sampuli za asali ili kuthibitisha ubora na kufungua fursa ya biashara ya zao hilo la nyuki katika nchi za Jumuiya ya Ulaya pamoja na mataifa mengine. Mheshimiwa Spika, Wakala utaendelea kuzalisha malighafi kwa ajili ya viwanda vya misitu ambapo unatarajiwa kuuza mita za ujazo 1,082,903 kutoka mashamba ya miti 13 na zaidi ya mita za ujazo 700,000 kutoka misitu ya asili. Wakala pia utasaini mikataba na wafanyabiashara wa magogo wapatao 755 ili kuwahakikishia upatikanaji wa malighafi. Aidha, Wakala utatoa elimu ya biashara ya mazao ya misitu na nyuki kwa wadau 820. Mheshimiwa Spika, Wakala utajenga ofisi 15, nyumba nane (8) za watumishi na vituo 23 vya ulinzi ndani ya hifadhi ya misitu na kukarabati majengo 59. Aidha, Wakala utanunua magari 29 likiwemo lori moja, matrekta mawili (2), pikipiki 40 na mtambo mmoja (1) kwa ajili ya kuimarisha usimamizi wa rasilimali za misitu na nyuki. Vilevile, Wakala utajenga barabara mpya za misituni zenye urefu wa kilomita 92, makaravati 32, madaraja 27 na kukarabati barabara zenye urefu wa kilomita 1,468. Vilevile, Wakala utatoa mafunzo mbalimbali ya kuboresha utendaji kazi kwa watumishi wake ikiwemo mafunzo ya muda mrefu kwa watumishi 70 na mafunzo ya muda mfupi kwa watumishi 785. Mheshimiwa Spika, katika mwaka wa fedha 2021/2022, Taasisi itafanya tafiti tano (5) mpya kuhusu uzalishaji na matumizi ya mazao yatokanayo na miti ya mlonge na ubuyu; suluhisho la mioto ya misituni; utambuzi wa misitu na tathmini ya aina ya mazao ya misitu; miti ya dawa na matunda ya asili; na uzalishaji na uendelezaji wa mianzi katika maeneo mbalimbali. Pia, Taasisi itaendelea kufanya utafiti kuhusu ubora wa mbao kutoka kwenye misitu mbalimbali nchini na kuendelea kufanya utafiti unaohusu uvunaji wa utomvu kwenye miti ya misindano ili kubaini umri sahihi wa kuvuna utomvu na madhara kwenye ukuaji wa miti hiyo. Aidha, Taasisi itaandaa mkakati wa uendelezaji Kilimo Misitu. Mheshimiwa Spika, ili kuongeza uzalishaji wa mazao ya nyuki na kuimarisha sekta ya ufugaji nyuki nchini, Taasisi itafanya tafiti za kuainisha uwezo wa uzalishaji wa mazao ya nyuki kulingana na maeneo ya kiikolojia, namna ya kukuza na kuendeleza usimamizi wa makundi ya nyuki na namna bora ya kuendesha viwanda vya kuchakata na kufungasha mazao ya nyuki. Aidha, Taasisi itafanya utafiti wa athari ya mimea vamizi katika uzalishaji wa asali eneo la Manyoni. Mheshimiwa Spika, katika mwaka wa fedha 2021/2022, Chuo cha Viwanda vya Misitu - FITI kitadahili wanafunzi 300 wa mafunzo ya muda mrefu na wanafunzi 50 wa mafunzo ya ufundi stadi wa viwanda vya misitu. Chuo cha Misitu Olmotonyi - FTI kitadahili wanafunzi 1,000 na Chuo cha Mafunzo ya Ufugaji Nyuki - BTI kitadahili wanafunzi 420. Aidha, Chuo cha FITI kitaanzisha kampasi mpya katika mji wa Mafinga mkoani Iringa na kutoa mafunzo ya muda mfupi na mrefu ya viwanda vya misitu na matumizi endelevu ya rasilimali za misitu. Kwa upande mwingine, Chuo cha FTI kitakarabati mabweni ya wanafunzi matatu (3), madarasa matatu (3), nyumba tano (5) za watumishi, ukumbi mmoja wa mihadhara na kuweka geti jipya katika lango kuu la kuingia chuoni. Chuo pia kitafanya marejeo ya mitaala ya kozi tano (5). Vilevile, Chuo cha BTI kitaanza hatua za awali za kuanzisha Utalii wa Nyuki kwa kujenga miundombinu katika Msitu wa Hifadhi ya Nsimbo. Chuo pia kitajenga jengo la maabara na maktaba pamoja na kutoa elimu ya ufugaji nyuki wenye tija kwa wafugaji nyuki 200 wa Wilaya za Kasulu, Kibondo, Uvinza, Sikonge, Urambo na Uyui. Lengo la Serikali ni kuhakikisha upatikanaji wa wataalam wenye weledi stahiki kwa ajili ya kusimamia sekta ya misitu na nyuki ili kuongeza mchango wa sekta hiyo katika Pato la Taifa. Mheshimiwa Spika, Mfuko utaendelea kufuatilia utekelezaji wa miradi ya uanzishwaji wa viwanda vinne (4) vya kuchakata na kufungasha mazao ya nyuki vinavyojengwa katika Wilaya za Sikonge, Bukombe, Mlele, na Kibondo. Aidha, Mfuko utaendelea kugharamia ujenzi wa kiwanda cha mazao ya nyuki kinachojengwa Wilayani Nzega pamoja na kuwezesha ujenzi wa vituo vitatu (3) vya kukusanyia mazao ya Nyuki katika mikoa ya Songwe, Mbeya na Katavi. Mheshimiwa Spika, Mfuko utagharamia miradi mipya 54 na miradi 60 inayoendelea ya uanzishwaji wa vitalu vya miti na upandaji miti shuleni katika wilaya 30 za mikoa nane (8) yenye maeneo ya nyanda kame. Aidha, Mfuko utatoa ruzuku kwa miradi 15 ya vikundi vya vijana na wanawake vya ufugaji nyuki katika mikoa yenye fursa kubwa za ufugaji nyuki. Katika hatua nyingine, Mfuko pia utagharamia miradi 15 ya ruzuku maalum kwa lengo la kuongeza malighafi za viwanda vya kuchakata na kufungasha mazao ya nyuki na miradi ya kuanzisha mashamba mapya ya miti ya kupandwa. Aidha, Mfuko utaendelea kuwezesha utekelezaji wa miradi 27 inayoendelea ya uhifadhi na uendelezaji wa misitu na miradi 115 inayoendelea ya ufugaji nyuki. Vilevile, Mfuko utawezesha Taasisi ya Utafiti wa Misitu Tanzania - TAFORI kufanya na kuratibu tafiti tatu (3) za kimkakati zenye lengo la kuendeleza sekta ya Misitu na Nyuki. Mheshimiwa Spika, katika mwaka wa fedha 2021/2022, Wizara itaendelea kufanya mapitio ya Sheria ya Utalii Na. 29 ya mwaka 2008 na Kanuni zake pamoja na kukamilisha Mkakati wa Utekelezaji wa Sera ya Taifa ya Utalii ya mwaka 1999, pamoja na Programu ya Maendeleo ya Utalii nchini. Kwa upande mwingine, Wizara itaendelea na jitihada za kuendeleza mazao ya utalii ya kimkakati ikiwemo utalii wa fukwe, utalii wa meli pamoja na kutekeleza Mradi wa Kuendeleza Utalii wa Mikutano na Matukio ikiwemo kufanikisha ujenzi wa kituo cha kisasa cha kimataifa cha mikutano na matukio katika Halmashauri ya Manispaa ya Kigamboni Jijini Dar es Salaam. Uendelezaji wa mazao ya utalii nchini unaenda sambamba na utekelezaji wa malengo ya kuongeza idadi ya watalii, wastani wa siku za mtalii kukaa nchini na mapato. Aidha, katika jitihada za kupanua wigo na kuongeza mapato ya Serikali, Wizara itaendelea kusajili wakala wapya wa biashara za utalii nchini na kufanya uhakiki pamoja na ukaguzi kwa wakala wa biashara za utalii katika kanda nne (4) ikihusisha kanda za Kaskazini, Kusini, Mashariki na Magharibi. Mheshimiwa Spika, kwa kushirikiana na wadau mbalimbali, Wizara itaendelea kuchukua hatua za kuirejesha sekta ya utalii katika hali yake ya awali baada ya athari za COVID-19. Hatua hizo ni pamoja na kutekeleza Mpango wa Kurejesha Sekta ya Utalii katika Hali ya Awali (2020/2021 - 2024/2025) baada ya kutokea kwa janga la COVID19. Vilevile, Wizara itaendelea kushirikiana na mamlaka husika za Serikali pamoja na wadau katika utekelezaji wa Mwongozo wa kudhibiti maambukizi ya COVID-19 na kuimarisha vituo vya huduma za kiafya katika maeneo ya vivutio vya utalii vya kimkakati. Mheshimiwa Spika, Wizara itaendelea kuimarisha mfumo wa kielektroniki wa kupanga huduma za malazi nchini katika daraja za ubora - AserT kwa kuhamasisha watoa huduma za malazi na chakula nchini kutumia mfumo huo kutathmini ubora wa huduma zao. Aidha, Wizara itaendelea kuhakiki na kupanga huduma za malazi katika daraja za ubora nchini kwa kuzingatia vigezo vya Jumuiya ya Afrika Mashariki - EAC. Sambamba na hilo, Wizara itawajengea uwezo wataalam wa ndani kuhusu namna ya kupanga huduma za malazi katika daraja za ubora wa nyota ili kuongeza ufanisi wa utekelezaji wa kazi hiyo nchini. Vilevile, katika kuimarisha upatikanaji wa takwimu za watalii na taarifa za wageni wanaotumia huduma za malazi nchini, Wizara itaendelea kutoa mafunzo kwa watoa huduma za malazi katika mikoa 12 kuhusu namna ya kusajili wageni kwa kutumia mfumo wa kielektroniki wa MNRT - Portal. Mheshimiwa Spika, Wizara itaendelea kuimarisha ushiriki wa wadau katika kuendeleza sekta ya utalii nchini kupitia jukwaa la majadiliano baina ya sekta ya umma na sekta binafsi pamoja na mikutano ya Kamati ya Uwezeshaji wa Masuala ya Utalii. Kwa upande mwingine, Wizara itaendelea kubaini maeneo ya fukwe, vivutio vya utalii na maeneo yenye fursa za uwekezaji wa shughuli za utalii katika mikoa ya Mbeya, Simiyu, Njombe, Morogoro, Lindi, Tanga, Pwani, Mtwara, Rukwa na Ruvuma. Aidha, Wizara itaendelea kushiriki shughuli za mikutano na maonesho yanayolenga kuendeleza utalii. Mheshimiwa Spika, mwaka wa fedha 2021/2022, Bodi itatumia mbinu mbalimbali kutangaza utalii ndani na nje ya nchi. Katika kutekeleza jukumu hilo, Bodi itaratibu na kushiriki maonesho ya utalii katika masoko ya msingi, kimkakati na yale yanayoibukia yakiwemo Marekani, Urusi, China, India, Australia, Israel, nchi za Bara la Ulaya ikiwemo Ujerumani na Ufaransa, Falme za Kiarabu na Kanda ya Afrika. Mheshimiwa Spika, utangazaji katika masoko ya kimataifa utaendelea kufanyika kwa kutumia njia mbalimbali ikiwemo: kuweka matangazo ya vivutio katika masoko ya kimkakati; kuandaa video maalum na machapisho kwa ajili ya vyombo vya habari, tovuti na mitandao ya kijamii kulenga makundi mbalimbali ya masoko ndani na nje ya nchi; na kuandaa ziara za mafunzo (familiarization trips) kwa wakala wa utalii na waandishi wa habari wa kimataifa. Halikadhalika, mkazo utawekwa katika kuibua vivutio vipya na kutangaza mazao ya utalii ikijumuisha utalii wa mikutano na matukio, meli, fukwe, malikale, ikolojia, jiolojia, michezo, madini na utamaduni kupitia Cultural Tourism Programme ambayo Wizara inaitekeleza kupitia Bodi ya Utalii. Aidha, Wizara itaanzisha utalii mahsusi wa lugha ya kiswahili (Swahili Tourism Package). Katika aina hii ya utalii, mtalii ataunganishiwa vifurushi mbalimbali vya utalii ambavyo vinaendana na lugha husika. Mathalan, mtalii ataweza kulipa mara moja na kuwezeshwa kupata muda wa kujifunza lugha ya kiswahili kwa hatua ya awali; kununua bidhaa za Kitanzania (mfano vitenge, khanga na vinyago); na kuandaliwa matukio mbalimbali ya kiutamaduni yakiwemo ngoma na vyakula vya asili. Mheshimiwa Spika, Bodi kwa kushirikiana na Ofisi za Balozi za Tanzania nje ya nchi, itaendelea kutangaza utalii kwa kuandaa ziara za mafunzo kwa wanahabari na wakala wa utalii wa kimataifa; kutumia watu mashuhuri na mabalozi wa hiari wa utalii; na kuweka matangazo ya vivutio vya utalii wa Tanzania kwenye masoko ya kimkakati katika nchi za nje. Vilevile, Wizara itaanzisha utaratibu wa kushindanisha Ofisi za Balozi za Tanzania nje ya nchi na kutoa motisha kwa Balozi zitakazofanya vizuri. Katika hatua nyingine, utangazaji utalii utaendelea kufanyika kwa kutumia makundi ya watu maarufu kama wanamichezo, wasanii wa muziki na filamu wa ndani na wa kimataifa. Aidha, Bodi itaendelea kuhamasisha wadau kutumia utambulisho wa utalii wa Tanzania wa Tanzania, Unforgettable!. Mheshimiwa Spika, Bodi itaimarisha utangazaji utalii kwa njia ya kidijitali kwa kutumia studio maalum ya kufuatilia mienendo, mapendezi (likes) na maoni ya watalii, na kurusha taarifa na matangazo yenye ushawishi chanya kwa watalii katika masoko mbalimbali. Aidha, Bodi itaendelea kuimarisha matumizi ya tovuti ya kutangaza utalii ( na matumizi ya mitandao ya kijamii ikiwemo Twitter, Face Book, YouTube na Instagram. Mheshimiwa Spika, Bodi itaendelea kutangaza utalii kupitia maonesho na matamasha mbalimbali yakiwemo: onesho la Kimataifa la Biashara - Dar es Salaam (Sabasaba); Maonesho ya Kilimo (Nanenane), Karibu - Kili Fair, Siku ya Utalii Duniani na Karibu Kusini; matamasha ya Majimaji na Siku ya Vimondo Duniani; Rock city Marathon, Kili Marathon na Mbeya Tulia Marathon. Maonesho mengine yatakayofanyika ni Tamasha la Mvinyo Dodoma, Majimaji Selebuka Festival, East Africa Trade Fair na Lamadi Utalii Festival. Katika hatua nyingine, Bodi itaandaa onesho la S!TE. Aidha, Bodi itatoa elimu kwa umma kuhusu utalii wa ndani kupitia vyombo vya habari ikiwa ni pamoja na chaneli maalum ya kutangaza utalii Tanzania Safari Channel na mitandao ya kijamii. Kazi nyingine zitakazofanyika ni kuweka mabango ya kutangaza utalii katika majiji ya Dar es Salaam, Arusha, Dodoma, Mwanza na Mbeya. Mheshimiwa Spika, katika mwaka wa fedha 2021/2022, Chuo kitaendelea kutoa mafunzo na kudahili wanafunzi katika fani za ukarimu na utalii kwa ngazi za Astashahada na Stashahada kwa wanafunzi 1,537. Sambamba na hatua hiyo, Chuo kitatoa mafunzo kwa wadau 629 katika mnyororo wa utalii. Vilevile, Chuo kitanunua vitendea kazi na vifaa vya mafunzo kwa vitendo katika kampasi zake zote nne (4) na kukarabati miundombinu katika Kampasi za Bustani, Temeke, Arusha na Mwanza. Kazi nyingine zitakazofanyika ni kuendelea kutafiti na kutoa ushauri katika fani ya utalii, ukarimu na uratibu wa matukio; na kuandaa mkutano wa pili wa kimataifa unaolenga kuboresha utoaji huduma katika sekta ya utalii na kuongeza miundombinu katika Kampasi ya Arusha. Mheshimiwa Spika, katika mwaka wa fedha 2021/2022, Wizara itaendelea kufanya mapitio ya Sheria ya Mambo ya Kale Sura 333 na Sheria ya Makumbusho ya Taifa Sura 281; miongozo ya uhifadhi wa malikale, utafiti na uwekezaji; na kuandaa mkakati wa utekelezaji wa Sera ya malikale. Aidha, Wizara itaendelea kutoa elimu kwa jamii kuhusu umuhimu wa malikale na urithi wa utamaduni kwa kanda tatu (3). Pamoja na hilo, Wizara itahakiki na kupima mipaka ya maeneo 15 ya malikale ikiwa ni mojawapo ya mkakati wa kupunguza uwezekano wa kutokea kwa migogoro katika maeneo hayo. Vilevile, Wizara itaratibu mikutano miwili (2) ya wadau kuhusu uhifadhi na matumizi endelevu ya maeneo ya malikale. Pia, Wizara itaendelea kubaini maeneo ya malikale na kuyatangaza katika gazeti la Serikali ili kuyapa ulinzi kisheria. Mheshimiwa Spika, kwa mwaka wa fedha 2021/2022, Shirika litaanza ujenzi wa Makumbusho ya Marais itakayojengwa Jijini Dodoma; na litaweka onesho la Kudumu la Tembo katika Makumbusho ya Elimu Viumbe Arusha. Aidha, Shirika litaendelea kuhifadhi na kuendeleza urithi wa malikale na mikusanyo kwa kujenga stoo moja (1) na kukarabati stoo nne (4) za mikusanyo. Vilevile, Shirika litaendelea kushirikisha wadau katika uhifadhi na matumizi endelevu ya maeneo ya malikale. Kazi nyingine zitakazofanyika ni pamoja na kuendelea kutangaza vivutio vya malikale na makumbusho ili kuhamasisha utalii wa ndani kwa kutumia matukio, maonesho na matamasha mbalimbali. Sambamba na hilo, Shirika litafanya tafiti, kukusanya na kuhifadhi mikusanyo ya asili na kiutamaduni, kuhamasisha na kusimamia uanzishwaji wa makumbusho mpya kwa watu na taasisi binafsi. Pia, Shirika litaendeleza programu mbalimbali za kutoa elimu ya historia na uzalendo nchini kwa kufungua klabu 220 katika mikoa ya Morogoro (40), Dar es Salaam (100), Dodoma (40) na Singida (40). Mheshimiwa Spika, kwa mwaka wa fedha 2021/2022, Mfuko utawezesha ukarabati wa jengo la Mwl. Nyerere Mikindani; na uandaaji wa miongozo ya utafiti na uwekezaji katika maeneo ya malikale. Aidha, utawezesha kazi ya kubaini maeneo ya malikale na urithi wa utamaduni na kuweka jira nukta katika maeneo 20 yaliyotangazwa kwenye Gazeti la Serikali. Mheshimiwa Spika, katika mwaka wa fedha 2021/2022, Wizara inakadiria kutumia Shilingi 152,772,880,000 kutekeleza miradi nane (8) ya Idara na miradi itakayotekelezwa na taasisi za TANAPA, NCAA na TAWA. Kati ya fedha hizo, Shilingi 38,879,696,000 zitatoka kwa Washirika wa Maendeleo (Fedha za Nje) na Shilingi 113,893,184,000 zitatoka kwenye Mfuko Mkuu wa Serikali (Fedha za Ndani), sawa na asilimia 74 ya fedha zote za maendeleo. Fedha za maendeleo Shilingi 152,772,880,000 zinajumuisha Shilingi 40,079,696,000 kwa ajili ya miradi itakayotekelezwa na Idara mbalimbali ndani ya Wizara na Shilingi 112,693,184,000 za Miradi itakayotekelezwa na Taasisi (TANAPA, NCAA na TAWA). Mheshimiwa Spika, katika mwaka wa fedha 2021/2022, Wizara itatekeleza miradi nane (8) ya maendeleo kama ifuatavyo: - Mradi wa Usimamizi wa Maliasili na Kuendeleza Utalii Nyanda za Juu Kusini - REGROW; Mradi wa Kujenga Uwezo wa Maeneo ya Hifadhi, Mapori ya Akiba na Kikosi Dhidi Ujangili; Mradi wa Kuzuia na Kupambana na Ujangili na Biashara Haramu ya Nyara; Mradi wa Panda Miti Kibiashara; Mradi wa Kujenga Uwezo wa Taasisi za Mafunzo ya Misitu na Ufugaji Nyuki; Mradi wa Kuwezesha Mnyororo wa Thamani wa Mazao ya Nyuki - BEVAC; Mradi wa Kuongeza Thamani kwa Mazao ya Misitu - FORVAC; na Mradi wa Uendelezaji wa Utalii wa Mikutano na Matukio - MICE. Mheshimiwa Spika, ninapenda kutumia nafasi hii tena kuwashukuru Mheshimiwa Spika, Naibu Spika na wenyeviti wa Kamati za Kudumu za Bunge kwa ushirikiano mnaotoa katika kuliongoza Bunge letu Tukufu. Pia, ninawashukuru wadau wote kwa ushirikiano wao katika utekelezaji wa majukumu ya Wizara. Kipekee, nizishukuru nchi marafiki, washirika wa maendeleo, mashirika ya kimataifa, taasisi za kiserikali pamoja na wadau wengine wakiwemo sekta binafsi. Nachukua fursa hii kutaja baadhi yao kama ifuatavyo: Serikali za Canada, China, Korea Kusini, Marekani, Norway, Ubelgiji, Ufini, Ujerumani, Uswisi na Jumuiya ya Umoja wa Nchi za Ulaya. Mashirika na taasisi za Kimataifa ni pamoja na: AfDB, AWF, AWHF, FAO, FZS, GEF, GIZ, ICCROM, ICOM, ICOMOS, ILO, IUCN, KfW, NORAD, PAMS Foundation, Trade Aid, UNDP, UNESCO, UNWTO, USAID, WCS, WHC, WTTC, World Bank, Wild Aid, WMF na WWF. Aidha, ninapenda kuwashukuru wananchi wote walioshiriki kikamilifu katika shughuli za uhifadhi wa maliasili, malikale na uendelezaji utalii. Ninatoa rai kwa wadau wote kuendelea kutoa ushirikiano wa dhati kwa Wizara ili iweze kutekeleza majukumu yake kikamilifu. Ni matumaini yangu kuwa kupitia ushirikiano huu malengo ya uhifadhi yatafikiwa kwa haraka na kwa ufanisi zaidi. Mheshimiwa Spika, ninaomba Bunge lako Tukufu liidhinishe jumla ya Shilingi 571,632,424,000 kwa matumizi ya Fungu 69 - Wizara ya Maliasili na Utalii kwa mwaka wa fedha 2021/2022. Kati ya fedha hizo, Shilingi 418,859,544,000 ni kwa ajili ya matumizi ya kawaida na Shilingi 152,772,880,000 ni za miradi ya maendeleo. 202.Mheshimiwa Spika, fedha za matumizi ya kawaida zinajumuisha Shilingi 153,537,684,000 za mishahara na Shilingi 265,321,860,000 za matumizi mengineyo. Aidha, fedha za miradi ya maendeleo zinajumuisha Shilingi 113,893,184,000 fedha za ndani na Shilingi 38,879,696,000 fedha za nje. Mheshimiwa Spika, napenda kuhitimisha kwa kutoa shukrani zangu za dhati kwako wewe na Waheshimiwa Wabunge wote kwa kunisikiliza. Hotuba hii inapatikana pia katika tovuti ya Wizara ya Maliasili na Utalii: Mheshimiwa Spika, naomba kutoa hoja.