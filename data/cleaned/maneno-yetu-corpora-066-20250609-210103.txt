BAJETI YA WIZARA YA MIFUGO NA UVUVI MWAKA 2022/2023 HOTUBA YA MHESHIMIWA MASHIMBA MASHAURI NDAKI (MB) WAZIRI WA MIFUGO NA UVUVI KUHUSU MAKADIRIO YA MAPATO NA MATUMIZI YA FEDHA YA WIZARA YA MIFUGO NA UVUVI KWA MWAKA 2022/2023 A. UTANGULIZI 1. Mheshimiwa Spika, naomba kutoa hoja kwamba, kutokana na taarifa iliyowasilishwa ndani ya Bunge lako Tukufu na Mwenyekiti wa Kamati ya Kudumu ya Bunge inayosimamia Kilimo, Mifugo na Maji iliyochambua Bajeti ya Wizara ya Mifugo na Uvuvi (Fungu 99 – Mifugo na Fungu 64 – Uvuvi) Bunge lako Tukufu sasa lipokee na kujadili Mapitio ya Utekelezaji wa Mpango na Bajeti kwa mwaka 2021/2022. Aidha, naliomba Bunge lako Tukufu likubali kupitisha Makadirio ya Mapato na Matumizi ya Fedha ya Wizara ya Mifugo na Uvuvi kwa mwaka 2022/2023. 2. Mheshimiwa Spika, awali ya yote namshukuru Mwenyezi Mungu kwa kuniwezesha kusimama mbele ya Bunge lako Tukufu kuwasilisha hotuba yangu siku ya leo. Kwa heshima, taadhima na unyenyekevu mkubwa namshukuru Mheshimiwa Samia Suluhu Hassan, Rais wa Jamhuri ya Muungano wa Tanzania kwa kuniamini kuendelea kushika wadhifa huu. 3. Mheshimiwa Spika, napenda pia kutumia nafasi hii kumpongeza Mheshimiwa Samia Suluhu Hassan, Rais wa Jamhuri ya Muungano wa Tanzania kwa uongozi wake mahiri na kuifanya nchi yetu iendelee kupiga hatua kubwa za maendeleo ya kiuchumi na kijamii, na sisi katika Wizara ya Mifugo na Uvuvi tunaahidi kuendelea kumuunga mkono katika kuwatumikia wananchi hususan wafugaji, wavuvi, wachakataji, wasindikaji na wafanyabiashara wa mifugo na uvuvi na mazao yake kwa maslahi mapana ya nchi yetu. Nitumie nafasi hii kumuombea kiongozi wetu kwa Mwenyezi Mungu, awe na afya njema, Mungu aendelee kumpa hekima na busara katika kuiongoza nchi yetu. 4. Mheshimiwa Spika, napenda pia kutumia nafasi hii kumpongeza Mheshimiwa Dkt. Philip Isdor Mpango, Makamu wa Rais wa Jamhuri ya Muungano wa Tanzania, kwa kumsaidia ipasavyo Mhe. Rais katika kutekeleza majukumu yake. 5. Mheshimiwa Spika, nitumie fursa hii pia, kumpongeza Mheshimiwa Dkt. Husein Ally Mwinyi, Rais wa Zanzibar na Mwenyekiti wa Baraza la Mapinduzi kwa uongozi mahiri katika kuwatumikia Wananchi ambapo katika kipindi cha uongozi wake tumeshuhudia mabadiliko makubwa katika utendaji wa Serikali ya Mapinduzi ya Zanzibar. 6. Mheshimiwa Spika, nachukua nafasi hii kumpongeza Mheshimiwa Kassim Majaliwa Majaliwa, Waziri Mkuu wa Jamhuri ya Muungano wa Tanzania na Mbunge wa Jimbo la Ruangwa kwa kazi nzuri ya uratibu na usimamizi wa shughuli za Serikali. Pia, namshukuru na kumpongeza, Mheshimiwa Waziri Mkuu kwa kuwasilisha hotuba yake iliyotoa mwelekeo wa utendaji wa sekta zote ndani ya Serikali. 7. Mheshimiwa Spika, napenda kukupongeza wewe binafsi na Mheshimiwa Naibu Spika, kwa kuchaguliwa kwa kishindo kuliongoza Bunge la Jamhuri ya Muungano wa Tanzania. Wewe pamoja na Naibu Spika mmeliwezesha Bunge la 12 kutekeleza majukumu yake kikamilifu kwa kuzingatia Katiba, Sera, Sheria, Kanuni, Taratibu na Miongozo iliyowekwa. 8. Mheshimiwa Spika, naomba kuishukuru Kamati ya Kudumu ya Bunge ya Kilimo, Mifugo na Maji chini ya Mwenyekiti wake Mheshimiwa Dkt. Christine Gabriel Ishengoma, Mbunge wa Viti Maalum na Makamu wake Mheshimiwa Athumani Almas Maige, Mbunge wa Jimbo la Uyui kwa ushirikiano, maelekezo na ushauri mzuri walioutoa wakati wa kupitia Taarifa ya Utekelezaji wa Mpango na Bajeti ya Wizara kwa mwaka 2021/2022 na Makadirio ya Mapato na Matumizi ya Fedha kwa mwaka 2022/2023. Aidha, napenda kuwapongeza Waheshimiwa Wabunge wote kwa kuendelea kuwawakilisha wananchi kwa umahiri mkubwa katika Bunge hili. 9. Mheshimiwa Spika, napenda kutumia fursa hii kuwapongeza Mawaziri na Naibu Mawaziri walioteuliwa na Mheshimiwa Rais kushika majukumu katika Wizara mbalimbali wakiwemo Mheshimiwa Dkt. Pindi Chana (Mb.), Waziri wa Maliasili na Utalii; Mheshimiwa Hamad Masauni (Mb.), Waziri wa Mambo ya Ndani ya Nchi; Mheshimiwa Hussein Bashe (Mb.), Waziri wa Kilimo; Mheshimiwa Nape Nauye (Mb.), Waziri wa Habari Mawasiliano na Teknolojia ya Habari; Mheshimiwa Dkt. Angelina Mabula (Mb.), Waziri wa Ardhi, Nyumba na Maendeleo ya Makazi; Mheshimiwa Dkt. Ashatu Kijaji (Mb.), Waziri wa Uwekezaji, Viwanda na Biashara; Mheshimiwa Anthony Mavunde (Mb.), Naibu Waziri wa Kilimo; Mheshimiwa Ridhiwan Kikwete (Mb.), Naibu Waziri wa Ardhi, Nyumba na Maendeleo ya Makazi; Mheshimiwa Lemomo Ole Kiruswa (Mb.), Naibu Waziri wa Madini; Mheshimiwa Jumanne Sagini (Mb.), Naibu Waziri wa Mambo ya Ndani ya Nchi; Mheshimiwa Atupele Mwakibete (Mb.), Naibu Waziri wa Ujenzi na Uchukuzi. 10. Mheshimiwa Spika, pia napenda kuwapongeza Wabunge wapya waliochaguliwa kuwawakilisha wananchi katika majimbo yao ambao ni Mheshimiwa Emmanuel Shangai, Mbunge wa Ngorongoro; Mheshimiwa Emmanuel Cherehani, Mbunge wa Ushetu; pamoja na Mhe. Shamsi Vuai Nahodha, Mbunge wa Kuteuliwa. 11. Mheshimiwa Spika, Wizara ilipokea kwa masikitiko makubwa taarifa za kifo cha Mheshimiwa Irene Alex Ndyamkama, aliyekuwa Mbunge wa Viti Maalum Rukwa, Mheshimiwa William Ole Nasha, aliyekuwa Mbunge wa Jimbo la Ngorongoro na Naibu Waziri Ofisi ya Waziri Mkuu Uwekezaji; Mheshimiwa Elias John Kwandikwa, aliyekuwa Mbunge wa Jimbo la Ushetu na Waziri wa Ulinzi na Jeshi la Kujenga Taifa, na Mheshimiwa Khatib Said Haji, aliyekuwa Mbunge wa Jimbo la Konde. Naungana na Waheshimiwa Wabunge wenzangu kutoa salaam za pole kwa familia za marehemu, ndugu na wananchi ambao walikuwa wanawatumikia. Mwenyezi Mungu aziweke roho za marehemu mahali pema peponi, AMINA. 12. Mheshimiwa Spika, naomba nitumie nafasi hii kumpongeza Mheshimiwa Abdallah Hamis Ulega, Mbunge wa Mkuranga kwa kuteuliwa kuwa Naibu Waziri wa Mifugo na Uvuvi na ninamshukuru kwa kunisaidia kutekeleza majukumu ya Wizara. Aidha, nawashukuru Makatibu Wakuu wa Wizara Bw. Tixon Tuyangine Nzunda (Mifugo) na Dkt. Rashid Adam Tamatamah (Uvuvi) kwa kuwa viungo muhimu kati yangu na watumishi na kuniwezesha kutekeleza majukumu ya Wizara kwa ufanisi. Kipekee, ninawashukuru kwa dhati na kuwapongeza watumishi wote wa Wizara yangu kwa kazi nzuri wanayofanya katika kuendeleza sekta za mifugo na uvuvi nchini. 13. Mheshimiwa Spika, naomba kuwashukuru wananchi wa Jimbo la Maswa Magharibi, kwa ushirikiano wanaoendelea kunipa katika kuwawakilisha na kuwatumikia katika Bunge hili Tukufu pamoja na kutekeleza shughuli mbalimbali za maendeleo katika Jimbo. SEKTA YA MIFUGO (FUNGU 99) UTEKELEZAJI WA MPANGO NA BAJETI YA WIZARA KWA MWAKA 2021/2022 Maeneo ya Kipaumbele katika Mwaka 2021/2022 14. Mheshimiwa Spika, katika mwaka 2021/2022 maeneo ya kipaumbele katika Mpango na Bajeti ya Wizara kupitia Fungu 99 yaliyotekelezwa ni pamoja na: - (i) Kuimarisha afya ya mifugo; (ii) Kuwezesha upatikanaji endelevu wa rasilimali za vyakula vya mifugo na maji kwa ajili ya mifugo; (iii) Kuboresha kosaafu za mifugo ili kuongeza tija na uzalishaji; (iv) Kuboresha biashara ya mifugo na mazao yake ndani na nje ya nchi; (v) Kuimarisha huduma za ugani, utafiti na mafunzo katika sekta ya mifugo; (vi) Kuhamasisha uanzishwaji na kuimarisha vikundi na vyama vya ushirika vya mifugo na mazao yake; (vii) Kusimamia na kuratibu shughuli za taasisi zilizo chini ya Wizara; (viii) Kuboresha na kujenga uwezo wa rasilimali watu; (ix) Kuboresha utekelezaji wa Sera, Sheria, Kanuni na Miongozo katika sekta ya mifugo; na (x) Kuimarisha uratibu na usimamizi wa wataalam wa sekta ya mifugo. Makusanyo ya Maduhuli 15. Mheshimiwa Spika, katika mwaka 2021/2022 Wizara kupitia Fungu 99 ilitarajia kukusanya kiasi cha Shilingi 50,000,000,000. Hata hivyo kiasi kilichokusanywa ni Shilingi 29,015,984,354.48 sawa na asilimia 69.6 ya lengo la makusanyo hadi tarehe 30 Aprili, 2022. Upungufu huu kwa kiasi kikubwa umechangiwa na kipindi kirefu cha ukame pamoja na kupungua kwa biashara ya mifugo na mazao yake ndani ya nchi. Fedha zilizoidhinishwa kwa Ajili ya Matumizi ya Kawaida na Maendeleo 2021/2022 16. Mheshimiwa Spika, katika mwaka 2021/2022, Wizara kupitia Fungu 99 ilitengewa jumla ya Shilingi 47,844,949,810. Kati ya fedha hizo, Shilingi 30,973,208,810 ni kwa ajili ya Matumizi ya Kawaida na Shilingi 16,871,741,000 ni kwa ajili ya kutekeleza Miradi ya Maendeleo. Matumizi ya Bajeti ya Kawaida 17. Mheshimiwa Spika, hadi kufikia tarehe Aprili 30, 2022, jumla ya Shilingi 24,985,718,173.85 zimetolewa kwa ajili ya Matumizi ya Kawaida, ambazo ni sawa na asilimia 80.06 ya bajeti. Kati ya hizo, Shilingi 15,859,730,900.75 ni kwa ajili ya Mishahara ya Watumishi wa Wizara (PE) na Shilingi 9,125,987,273.10 ni kwa ajili ya Matumizi Mengineyo (OC). Matumizi ya Bajeti ya Maendeleo 18. Mheshimiwa Spika, katika mwaka 2021/2022, fedha za miradi ya maendeleo zilizoidhinishwa ni fedha za ndani kiasi cha shilingi 16,871,741,000 kwa ajili ya bajeti ya maendeleo ya sekta ya mifugo. Hadi kufikia tarehe 30 Aprili, 2022 Shilingi 9,214,038,480 (sawa na asilimia 55) zilikuwa zimepokelewa kutoka Wizara ya Fedha na Mipango. Marekebisho ya Sera, Sheria na Kanuni Katika Sekta ya Mifugo Sera, Mikakati na Programu 19. Mheshimiwa Spika, katika mwaka 2021/2022 Wizara imeendelea kutoa elimu kuhusu Sera ya Taifa ya Mifugo ya mwaka 2006 ambapo mchakato wa kuihuisha unaendelea; Mpango Kabambe wa Kuendeleza Sekta ya Mifugo Tanzania (Tanzania Livestock Master Plan - TLMP) pamoja na Programu ya Kuendeleza Sekta ya Kilimo Awamu ya Pili (ASDP II) ya mwaka 2016/2017. Aidha, katika mwaka 2021/2022 Wizara imeandaa Mpango wa Mabadiliko ya Sekta ya Mifugo wa miaka mitano (2022/2023 – 2026/2027) ambao umeandaliwa kwa kuzingatia Mpango wa Awamu ya Tatu wa Maendeleo ya Taifa wa Miaka Mitano (FYDP III) kwa kipindi cha 2021/2022 - 2025/2026; Dira ya Taifa ya Maendeleo (2025); Malengo Endelevu ya Maendeleo (Sustainable Development Goals - SDGs); Mpango Kabambe wa Kuendeleza Sekta ya Mifugo; na Ilani ya Uchaguzi ya CCM ya mwaka 2020. Sheria na Kanuni 20. Mheshimiwa Spika, Wizara imeendelea kupitia na kufanya marekebisho ya Sheria za sekta ya mifugo ili kuboresha mazingira na kuwezesha ukuaji wa sekta ya mifugo kama ifuatavyo: - (i) Sheria ya Tasnia ya Nyama SURA 421 (Meat Industry Act, CAP 421) imerekebishwa kupitia Marekebisho ya Sheria Mbalimbali Written Laws (Miscelleneous Amendment) (No.9) Act, 2021; (ii) Sheria ya Maeneo ya Malisho na Rasilimali za Vyakula vya Wanyama SURA 180 (Grazing Land and Animal Feeds Resources, CAP 180) imerekebishwa kupitia Marekebisho ya Sheria Mbalimbali Written Laws (Miscelleneous Amendment) (No.9) Act, 2021; na (iii) Sheria ya Veterinari SURA 319 (Veterinary Act, CAP 319) imerekebishwa kupitia Marekebisho ya Sheria Mbalimbali Written Laws (Miscelleneous Amendment) (No.1) Act, 2022. 21. Mheshimiwa Spika, katika mwaka 2021/2022 sheria tano (5) za Sekta ya Mifugo zimetafsiriwa kutoka lugha ya kiingereza kwenda lugha ya Kiswahili ambazo ni:- (i) Sheria ya Veterinari SURA 319; (ii) Sheria ya Ustawi wa Wanyama SURA 154; (iii) Sheria ya Magonjwa ya Wanyama SURA 156; (iv) Sheria ya Utambuzi, Usajili na Ufuatiliaji wa Mifugo SURA 184; na (v) Sheria ya Maeneo ya Malisho na Rasilimali za Vyakula vya Mifugo SURA 180. 22. Mheshimiwa Spika, jumla ya kanuni tatu (3) zimefanyiwa marekebisho chini ya Sheria ya Tasnia ya Nyama SURA 421 na Magonjwa ya Wanyama SURA 156 ambazo ni: - (i) The Meat Industry (Import and Export) (Amendment) Regulations, GN. No. 469T/2021; (ii) The Animal Diseases (Animal and Animal Products Movement Control) (Amendment) Regulations, GN. No.496 E/ 2021; na (iii) The Animal Diseases (Artificial Breeding) (Amendment) Regulations GN.No.712/2021. Hali Halisi ya Sekta ya Mifugo 23. Mheshimiwa Spika, katika mwaka 2021/2022 idadi ya mifugo hapa nchini imeongezeka ikilinganishwa na mwaka 2020/2021 ambapo idadi ya ng’ombe imeongezeka kutoka milioni 33.9 hadi milioni 35.3; mbuzi kutoka milioni 24.5 hadi milioni 25.6; na kondoo kutoka milioni 8.5 hadi milioni 8.8. Aidha, kuku wameongezeka kutoka milioni 87.7 hadi milioni 92.8 ambapo kuku wa asili wameongezeka kutoka milioni 40.4 hadi milioni 42.7 na kuku wa kisasa wameongezeka kutoka milioni 47.3 hadi milioni 50.1; na nguruwe kutoka milioni 3.2 hadi milioni 3.4 (Ofisi ya Taifa ya Takwimu, 2021). Aidha, Sekta ya Mifugo katika mwaka 2021 ilikua kwa kiwango cha asilimia 5.0 sawa na mwaka 2020 na mchango wake katika Pato la Taifa ulikuwa asilimia 7.0 sawa na mwaka 2020. 24. Mheshimiwa Spika, uzalishaji wa maziwa umeongezeka kutoka lita bilioni 3.1 mwaka 2020/2021 hadi kufikia lita bilioni 3.4 mwaka 2021/2022 (Bodi ya Maziwa Tanzania, 2022), ambapo kati ya hizo, lita bilioni 2.3 zilitokana na ng’ombe wa asili na lita bilioni 1.1 zilitokana na ng’ombe wa kisasa wa maziwa (Kiambatisho Na. 1). Aidha, kati ya ng’ombe milioni 35.3 waliopo nchini ng’ombe wa kisasa wa maziwa ni milioni 1.26 (Ofisi ya Taifa ya Takwimu, 2021). 25. Mheshimiwa Spika, usindikaji wa maziwa umeongezeka kutoka lita milioni 75.9 mwaka 2020/2021 hadi lita milioni 77.6 mwaka 2021/2022 sawa na ongezeko la asilimia 2.2. Ongezeko hili limetokana na utoaji elimu ya ufugaji bora wa kibiashara wa ng’ombe wa maziwa; kuongezeka kwa idadi ya vyama vya ushirika wa wafugaji wa ng’ombe wa maziwa; kuongezeka kwa viwanda vipya 6 ambavyo vinakadiriwa kusindika lita milioni 1.01 kwa mwaka; pamoja na kuongezeka kwa vituo vya kukusanyia maziwa kutoka 221 mwaka 2020/2021 hadi kufikia 238 mwaka 2021/2022 ambavyo vinakusanya lita milioni 64.2. Aidha, viwanda vya kusindika maziwa vimeongezeka kutoka 99 mwaka 2020/2021 hadi kufikia 105 mwaka 2021/2022 (Kiambatisho Na. 2). Pia, Wizara imewezesha kuingizwa nchini bidhaa za maziwa kwa kutoa vibali 296 vyenye jumla ya lita milioni 5.2 (Liquid Milk Equivalent - LME) zenye thamani (Free on Board - FoB) ya Shilingi 11,126,526,195. 26. Mheshimiwa Spika, uzalishaji wa nyama umeongezeka kutoka tani 738,166 mwaka 2020/2021 hadi tani 769,966.7 mwaka 2021/2022 sawa na ongezeko la asilimia 4.3 ilipofika tarehe 30 Aprili, 2022 (Kiambatisho Na. 1). Kati ya hizo, tani 526,350.9 ni za nyama ya ng’ombe; tani 107,791.4 za nyama ya mbuzi na kondoo; tani 91,403.9 za nyama ya kuku na tani 44,420.3 za nyama ya nguruwe. Ongezeko hilo limetokana na kuongezeka kwa wafugaji kuhamasika kuvuna mifugo yao na kupatikana kwa masoko ya nyama ndani na nje ya nchi. 27. Mheshimiwa Spika, uzalishaji wa mayai umeongezeka kutoka mayai bilioni 4.5 mwaka 2020/2021 hadi mayai bilioni 4.9 mwaka 2021/2022 sawa na ongezeko la asilimia 8.8 mnamo tarehe 30 Aprili, 2022 (Kiambatisho Na. 1). Ongezeko hilo limesababishwa na kuimarika kwa vituo 28 vya kutotolesha vifaranga vya kuku vilivyopo nchini kutokana na uhamasishaji na mazingira mazuri ya uwekezaji katika sekta ya mifugo. Pia, wananchi wamehamasika kufuga kuku ili kujikomboa kiuchumi. 28. Mheshimiwa Spika, hadi kufikia tarehe 30 Aprili, 2022 vipande vya ngozi milioni 13.6 (ng’ombe milioni 4.2, mbuzi milioni 6.9 na kondoo milioni 2.5) vyenye thamani ya Shilingi bilioni 28.5 vimezalishwa ikilinganishwa na vipande milioni 11.8 (ng’ombe milioni 4.2, mbuzi milioni 5.9 na kondoo milioni 1.6) vyenye thamani ya Shilingi bilioni 25.9 vilivyozalishwa mwaka 2020/2021. 29. Mheshimiwa Spika, hadi kufikia tarehe 30 Aprili, 2022 jumla ya vipande vya ngozi 1,630,740 (ng’ombe 1,367,405, mbuzi/kondoo 236,683 na punda 26,652) vyenye thamani ya Shilingi bilioni 10.05 viliuzwa katika nchi za Italy, Nigeria, Africa Kusini, Ghana, Pakistan, Marekani, China, Togo na Uganda, ikilinganishwa na vipande vya ngozi milioni 1,500,000 (ng’ombe 1,287,838, mbuzi 36,259 na punda 175,903) vyenye thamani ya Shilingi bilioni 8.7 vilivyouzwa katika nchi za Ghana, Nigeria, China, Indonesia, Ethiopia, Kenya na Italy mwaka 2020/2021. Uzalishaji wa Mifugo na Masoko Huduma ya Uhimilishaji 30. Mheshimiwa Spika, Wizara kupitia Kituo cha Taifa cha Uhimilishaji (NAIC) kwa kushirikiana na Mamlaka za Serikali za Mitaa na Sekta Binafsi imeendelea kuwezesha utoaji wa huduma ya uhimilishaji kwa wafugaji hapa nchini ambapo hadi tarehe 30 Aprili, 2022, jumla ya ng'ombe 53,410 wamehimilishwa katika mikoa 24 ikilinganishwa na ng’ombe 77,375 waliohimilishwa mwaka 2020/2021 (Kiambatisho Na. 3). Kupungua kwa ng’ombe waliohimilishwa kumetokana na kiangazi kikali kilichojitokeza mwaka 2021 na kusababisha uhaba wa maji na malisho, hivyo, kudhoofisha afya za mifugo. 31. Mheshimiwa Spika, katika mwaka 2021/2022, Kituo cha Taifa cha Uhimilishaji (NAIC) kimetoa mafunzo ya uhimilishaji kwa wataalam 118 kutoka Mamlaka za Serikali za Mitaa na sekta binafsi (Kiambatisho Na. 4). Aidha, kupitia kambi za uhimilishaji jumla ya ng’ombe 3,500 wamehimilishwa. 32. Mheshimiwa Spika, katika kuboresha mbari za mifugo hapa nchini Wizara imeendelea kukiimarisha Kituo cha Taifa cha Uhimilishaji (NAIC) kwa kukipatia vitendea kazi vikiwemo mtambo wa hewa baridi ya naitrojeni wenye uwezo wa kuzalisha lita 10 kwa saa; na basi lenye uwezo wa kubeba wanafunzi 30 kwa ajili ya mafunzo ya uhimilishaji nchini. Aidha, Wizara imenunua madume bora 6 ya mbegu aina ya Friesian (2), Ayrshire (3) na Boran (1) kwa ajili ya kuongeza uzalishaji wa mbegu bora. 33. Mheshimiwa Spika, katika mwaka 2021/2022, Wizara imeendelea kuimarisha Vituo vitano (5) vya Uhimilishaji vya kanda ambavyo ni Kanda ya Kusini (Lindi), Kanda ya Kati (Dodoma), Kanda ya Mashariki (Kibaha), Kanda ya Nyanda za Juu Kusini (Sao Hill) na Kanda ya Ziwa (Mwanza) kwa kuvipatia pikipiki moja kila kituo kwa ajili ya usafiri wa wataalam ili kurahisisha huduma ya uhimilishaji. Uzalishaji na Usambazaji wa Mitamba 34. Mheshimiwa Spika, katika mwaka 2021/2022, jumla ya mitamba 12,622 ya maziwa na nyama imezalishwa na kusambazwa kwa wafugaji. Kati ya hiyo, mitamba 2,680 imezalishwa katika Mashamba ya Serikali (Kiambatisho Na. 5) na mitamba 9,942 imezalishwa kutoka katika mashamba binafsi ikilinganishwa na jumla ya mitamba 16,809 iliyosambazwa mwaka 2020/2021 ambapo kutoka katika Mashamba ya Serikali ilikuwa mitamba 2,349 na kutoka kwa wafugaji binafsi ilikuwa mitamba 14,460. Kushuka kwa uzalishaji na usambazaji wa mitamba kumetokana na ukame. 35. Mheshimiwa Spika, ili kuimarisha mashamba ya Serikali ya kuzalisha mitamba, katika mwaka 2021/2022, Wizara imenunua ng’ombe wazazi 198 aina ya Borani kwa ajili ya Mashamba mawili (2) ya Kuzalisha Mitamba ya Ngerengere na Nangaramo ili kuongeza uzalishaji na usambazaji wa mitamba bora kwa ajili ya wafugaji na kuongeza uzalishaji wa maziwa na nyama. Uzalishaji wa Kuku na Mayai 36. Mheshimiwa Spika, kwa mwaka 2021/2022, Mashamba ya kuku wazazi nchini yameongezeka kutoka 22 hadi 24 (Kiambatisho Na. 6) yakiwa na uwezo wa kutunza zaidi ya kuku wazazi 1,340,000. Aidha, kuna vituo 28 vya kutotolesha vifaranga (Kiambatisho Na. 7) vilivyopo katika mikoa ya Dar es Salaam (9), Iringa (2), Njombe (1), Pwani (11), Kilimanjaro (2), Arusha (1), Mbeya (1) na Mwanza (1). 37. Mheshimiwa Spika, katika mwaka 2021/2022, jumla ya vifaranga 92,092,000 vimezalishwa na kusambazwa nchini. Kati ya hivyo, vifaranga 52,344,000 ni vya kuku wa nyama, vifaranga 32,364,000 ni wa kuku chotara ambapo kati ya hivyo Sasso ni 18,720,000 na Kuroiler 13,364,000 na vifaranga 7,384,000 ni vya kuku wa mayai, ikilinganishwa na vifaranga 88,348,000 vilivyozalishwa mwaka 2020/2021. Aidha, jumla ya vifaranga 2,225,112 vya kuku wazazi na mayai 4,225,753 ya kutotoleshea vifaranga yaliingizwa nchini kutoka nchi za Ufaransa, Uholanzi na Zambia (Kiambatisho Na. 8). Uzalishaji umeongezeka baada ya ongezeko la hamasa ya sekta binafsi katika uzalishaji, ikiwemo ujenzi wa viwanda vya kuzalisha vifaranga. Uzalishaji wa Nguruwe 38. Mheshimiwa Spika, katika mwaka 2021/2022, Wizara kwa kushirikiana na Chama cha Wafugaji wa Nguruwe Tanzania (TAPIFA) imeratibu zoezi la uhimilishaji ili kuondoa changamoto ya koo za nguruwe kuzaliana ndani ya mbari (inbreeding). Jumla ya nguruwe 287 wamehimilishwa katika mikoa ya Arusha, Morogoro, Dodoma, Mbeya, Pwani, Ruvuma, Katavi, Kilimanjaro, Njombe na Pwani ambapo uwezo wa kushika mimba ulifikia asilimia 86. 39. Mheshimiwa Spika, katika mwaka 2021/2022, jumla ya tani 44,420.33 za nyama ya nguruwe zimezalishwa ikilinganishwa na tani 41,467.82 zilizozalishwa mwaka 2020/2021 sawa na ongezeko la asilimia 7.1. Aidha, Wizara inahamasisha wafugaji wa nguruwe kutumia mbegu bora kwa teknolojia ya uhimilishaji. Pia, nitumie fursa hii kuzielekeza Mamlaka za Serikali za Mitaa kutenga maeneo kwa ajili ya ujenzi wa machinjio ya nguruwe. Haki Miliki za Waboreshaji Mbari za Wanyama 40. Mheshimiwa Spika, katika mwaka 2021/2022, Wizara imeendelea kufanya uchambuzi wa koo 12 za ng’ombe wa asili ambapo imebaini kuwa koo za ng’ombe aina ya Mkalama Dum ipo katika hatari ya kutoweka. Ili kukabiliana na changamoto hii Wizara inafanya utambuzi na uchambuzi wa ng’ombe aina ya Mkalama Dum kwa ajili ya kuwahifadhi. Aidha, Wizara imewajengea uwezo wataalam 26 wa Mamlaka za Serikali za Mitaa katika Mikoa ya Iringa (4), Singida (5), Dodoma (4), Shinyanga (4), Mara (4) na Kagera (5) kuhusu uchambuzi wa mbari za mifugo. Pia, wafugaji 148 wamehamasishwa na kushiriki katika uchambuzi wa mbari za mifugo ya asili aina ya Iringa Red, Singida White, Gogo, Sukuma, Tarime na Ankole. 41. Mheshimiwa Spika, katika mwaka 2021/2022, jumla ya wahimilishaji 112 (82 Sekta binafsi na 30 Serikalini) kati ya 871 waliopo nchini walipatiwa mafunzo kuhusu kanuni za uzalianaji kwa njia zisizo za asili (artificial breeding regulations) ya Mwaka 2020 na marekebisho yake ya mwaka 2021 katika mikoa ya Kilimanjaro na Arusha. Pia, Mfumo wa Kieletroniki wa Ukusanyaji wa Takwimu za Uhimilishaji na Uchambuzi wa Mifugo umeandaliwa ili kuwezesha uchaguzi wa mifugo bora ya mbegu. Aidha, elimu ya uchaguzi wa mifugo ya mbegu na uhifadhi wa mifugo ya asili imetolewa kwa jamii. Biashara ya Mifugo na Mazao Yake Biashara ya Mifugo 42. Mheshimiwa Spika, hadi tarehe 30 Aprili, 2022, jumla ya ng’ombe 2,194,937 na mbuzi/Kondoo 1,782,010 wenye thamani ya Shilingi trilioni 1.5 waliuzwa katika minada mbalimbali hapa nchini ikilinganishwa na ng’ombe 1,843,904; mbuzi/kondoo 2,081,233 wenye thamani ya Shilingi trilioni 1.51 waliouzwa katika mwaka 2020/2021. Hadi tarehe 30 Aprili, 2022, jumla ya Shilingi 21,890,649,515.91 zilikusanywa kutoka katika minada ya awali, upili na mpakani kama maduhuli ya Serikali ikilinganishwa na jumla ya Shilingi 7,945,676,541.20 zilizokusanywa kutoka katika minada ya awali, upili na mpakani mwaka 2020/2021 kwa kipindi kama hicho. Ongezeko la idadi ya mifugo iliyouzwa minadani limetokana na mahitaji mbalimbali ikiwemo nyama katika soko la ndani na nje ya nchi pamoja na hamasa ya uvunaji wa mifugo. Udhibiti wa Biashara ya Mifugo na Mazao yake 43. Mheshimiwa Spika, katika mwaka 2021/2022, Serikali imeendelea kujenga na kukarabati minada ya mifugo ili kuboresha mazingira ya biashara ya mifugo. Ukarabati na ujenzi wa minada 18 upo katika hatua mbalimbali ikiwemo mnada wa Pugu (Dar es Salaam), Wasso (Arusha), Kileo (Kilimanjaro), Gendi (Manyara), Meserani (Arusha), Horohoro (Tanga), Ndelema (Handeni), Chamgoi (Pwani), Malampaka (Simiyu), Buhigwe (Kigoma), Igunga na Ipuli (Tabora), Nyamatala (Mwanza), Rukole na Mutukula (Kagera), Kizota (Dodoma), na Magena na Kirumi (Mara). Ujenzi wa mnada wa kisasa wa Buzirayombo (Geita) awamu ya kwanza umekamilika. Pia, Wizara imekamilisha kazi ya kuandaa michoro mfanano ya kibunifu (Standard Architectural Designs) itakayotumika kama mwongozo wa ujenzi mpya, ukarabati na uboreshaji miundombinu ya minada ya awali, upili na mipakani pamoja na gharama zake. 44. Mheshimiwa Spika, katika mwaka 2021/2022, Wizara imeendelea kusimamia vituo tisa (9) vya utoaji huduma kwa wafanyabiashara wa mifugo na kudhibiti utoroshaji wa mifugo katika maeneo ya Serengeti (Darajani), Handeni (Ndelema), Loliondo (Wasso), Monduli (Makuyuni), Busega (Lamadi), Buhigwe (Mnanila), Misenyi (Kyaka), Makambako (Mtewele) na Momba (Tunduma). Kodi, Ada na Tozo Katika Sekta ya Mifugo 45. Mheshimiwa Spika, Wizara imeendelea kuboresha mazingira ya kibiashara kwa kufanya mapitio katika ada na tozo mbalimbali. Katika mwaka 2021/2022 tozo ya asilimia moja (1) ya thamani ya mzigo (FoB Value), tozo ya Shilingi 100 kwa kilo ya nyama ya ng’ombe na Shilingi 50 kwa kilo ya nyama ya mbuzi na kondoo inayouzwa nje ya nchi zimerekebishwa. Kwa sasa, wafanyabiashara wanatozwa Shilingi 110,000 kwa shehena. Maboresho hayo yamewezesha viwanda vinavyochakata nyama nchini kuongeza ushindani katika masoko ya kimataifa na kuongeza mauzo ya nyama nje ya nchi. 46. Mheshimiwa Spika, katika mwaka 2021/2022, Wizara imeendelea kutathmini kodi, tozo na ada mbalimbali zinazoonekana kuwa kero kwa wazalishaji na wafanyabiashara wa mifugo na mazao yake ili kuzifuta au kuzifanyia marekebisho. Aidha, Wizara imefanya marekebisho ya Kanuni za The Meat Industry (Import and Export) (Amendment) Regulations, GN. No. 469T/2021; na The Animal Diseases (Animal and Animal Products Movement Control) (Amendment) Regulations, GN. No.496 E/ 2021 ili kuleta unafuu katika uzalishaji na biashara ya mifugo na mazao yake. Zao la Ngozi 47. Mheshimiwa Spika, ili kuongeza ubora wa ngozi, katika mwaka 2021/2022 jumla ya Wakaguzi wa ngozi 94 wamepatiwa mafunzo; vitambulisho na nakala ya Sheria ya Biashara ya Ngozi na Kanuni zake katika mikoa 13 ya kimkakati ikilinganishwa na Wakaguzi 60 waliopatiwa mafunzo katika mwaka 2020/2021. Aidha, wachunaji wa ngozi 560 wamejengewa uwezo katika Mikoa ya Iringa (48), Singida (46), Tabora (80), Geita (35), Dodoma (67), Mbeya (61), Mara (68), Arusha (105), Simiyu (28) na Manyara (22); na kutoa leseni kwa Wachunaji Ngozi 557. 48. Mheshimiwa Spika; katika mwaka 2021/2022, Wizara kwa kushirikiana na wadau wa tasnia ya ngozi inaendelea kusimamia ubora wa ngozi zinazozalishwa hapa nchini na kuhakikisha kuwa ngozi zote zinapangwa katika madaraja kabla ya kuuzwa. Aidha, Wapanga Madaraja ya Ngozi 67 wamepatiwa mafunzo ya uchambuzi na upangaji madaraja kutoka katika mikoa mitano (5) ya Singida (10), Tabora (11), Shinyanga (9), Mwanza (25) na Kagera (12) ili kuhakikisha kuwa ngozi zote zinapangwa kwa madaraja kabla ya kuuzwa. 49. Mheshimiwa Spika, katika mwaka 2021/2022, Wizara kwa kushirikiana na viwanda vya ACE Leather cha Morogoro na Himo Tannery Moshi imefanya tathmini na ufuatiliaji wa upatikanaji ngozi bora katika mikoa nane (8) ya Kagera, Morogoro, Kilimanjaro, Geita, Singida, Tabora, Shinyanga na Mwanza. Tathmini hiyo ilibaini kuwa ubora wa ngozi zinazozalishwa katika Machinjio za Kagera, Morogoro, Kilimanjaro na Geita umeongezeka kutoka asilimia 80 hadi 85 kutokana na mafunzo ya uchunaji ngozi na matumizi ya visu maalum vya kuchunia ngozi. 50. Mheshimiwa Spika, viwanda vya kutengeneza bidhaa za ngozi vina uwezo wa kuzalisha jozi 2,855,600 za viatu kwa mwaka (Kiambatisho Na. 9). Aidha, katika mwaka 2021/2022, kiwanda cha Kilimanjaro International Leather Company Limited kimeongeza uzalishaji wa bidhaa za ngozi kutoka uzalishaji wa viatu vya kike peke yake na kuanza uzalishaji wa viatu vya kiume, viatu maalum vya usalama katika maeneo ya kazi (safety boots) na viatu vya wanafunzi wa shule za msingi na sekondari. Pia, kiwanda hicho kimeongeza uzalishaji wa viatu vya kawaida kutoka jozi 500 hadi 4,000 kwa siku, buti za jeshi kutoka 150 hadi 400 kwa siku na soli za viatu 4,000 kwa siku. Ongezeko hilo la uzalishaji limetokana na upatikanaji wa ngozi bora na masoko ya bidhaa za ngozi ambapo tayari Tanzania imepata soko jipya la bidhaa za ngozi hususan viatu katika nchi za Congo-DRC na Zambia. 51. Mheshimiwa Spika, vipo viwanda vitano (5) vya kusindika ngozi nchini (Kiambatisho Na. 10). Aidha, viwanda vya ngozi vya ACE Leather na Himo Tanneries vinaendelea na usindikaji wa ngozi ambapo kiwanda cha ACE Leather kinasindika wastani wa vipande vya ngozi 100 kwa siku na kiwanda cha Himo Tanneries kinasindika wastani wa vipande vya ngozi 300 kwa siku. Rasilimali za Malisho, Vyakula na Maji kwa Mifugo Malisho, Vyakula na Maji kwa Ajili ya Mifugo 52. Mheshimiwa Spika, katika mwaka 2021/2022, Wizara kwa kushirikiana na Halmashauri za Wilaya imekamilisha ujenzi na ukarabati wa miundombinu ya maji kwa ajili ya mifugo katika maeneo ya Chalinze, Longido na Simanjiro. Aidha, Wizara inaendelea na ujenzi wa malambo manne (4) katika maeneo ya Kimambi (Liwale), Matekwe (Nachingwea), Muhanga (Itigi) na Msaginia (Nsimbo) na uchimbaji wa visima virefu vitano (5) katika maeneo ya Matanzi (Mkuranga), Muhukulu Lilahi (Songea), Makatapora (Iringa), Lwami (Mwanga) na Kinamwigulu (Maswa). 53. Mheshimiwa Spika, katika mwaka 2021/2022, Wizara imepima na kuweka alama zinazoonekana katika Shamba la Muhukulu Lilahi – Songea lenye ukubwa wa hekta 3,200 ambapo vitalu kumi (10) vya malisho vimetengwa. Aidha, Wizara kwa kushirikiana na Tume ya Taifa ya Mipango ya Matumizi ya Ardhi imetenga jumla ya hekta 128,894.68 katika vijiji vya mikoa ya Pwani (9,589.71), Dodoma (5,346.7), Iringa (8,855.58), Mbeya (6,423.40), Kigoma (5,559.79), Njombe (42,057.35), Rukwa (2,131.32), Kilimanjaro (19,449.12), Singida (6,799.77), Ruvuma (1,696.32) na Lindi (20,985.62) na kuwezesha maeneo ya malisho kufikia hekta 3,189,456.94 kutoka hekta 3,060,562.27 mwaka 2020/2021 (Kiambatisho Na. 11). Pia, maeneo 22 ya malisho yenye jumla ya hekta 143,754.02 yaliyotengwa katika mikoa ya Arusha (hekta 111,955.89) na Manyara (hekta 31,798.126) yamesajiliwa na kutangazwa katika Gazeti la Serikali Na. 718 la tarehe 08/10/2021 (Kiambatisho Na. 12). 54. Mheshimiwa Spika, ili kuongeza upatikanaji wa malisho na mbegu za malisho, katika mwaka 2021/2022 Wizara imeendelea kuimarisha mashamba ya uzalishaji wa malisho kwa kuyapatia mashine na zana muhimu kwenye uzalishaji wa malisho na mbegu za malisho zikiwa ni pamoja na Hay bailer (2) na Hay rakes (2). Vilevile, katika mwaka 2021/2022 Mashamba ya Wizara na Taasisi zake yamezalisha mbegu bora za malisho jumla ya kilo 4,481.9 zikijumuisha kilo 2,570.6 jamii ya nyasi, mikunde kilo 435.6, miti malisho kilo 25.5 na vipandikizi kilo 1,450.2. Mbegu hizo zimeuzwa kwa wafugaji wa mikoa ya Kagera, Arusha, Tanga, Dodoma, Dar es Salaam, Manyara, Mbeya, Songwe na Pwani. Aidha, marobota ya hei 51,181 yamezalishwa na kuuzwa kwa wafugaji nchini. 55. Mheshimiwa Spika, uzalishaji wa vyakula vya mifugo umeongezeka kutoka tani 1,200,000 mwaka 2020/2021 hadi tani 1,380,000 mwaka 2021/2022. Ongezeko la uzalishaji huu limetokana na Wizara kuendelea kuhamasisha uwekezaji katika uzalishaji wa vyakula vya mifugo ambapo viwanda vya watu binafsi vya kuzalisha vyakula vya mifugo vimeongezeka kutoka 154 mwaka 2020/2021 kufikia 199 mwaka 2021/2022 (Kiambatisho Na. 13). 56. Mheshimiwa Spika, ili kuongeza ufanisi katika utendaji kazi na kuboresha ubora na usalama wa vyakula vya mifugo, Wizara kwa kushirikiana na Wizara ya Kilimo imetoa mafunzo kuhusu udhibiti wa sumukuvu kwenye rasilimali za vyakula vya Mifugo kwa maafisa ugani 510 wa mifugo na kilimo kutoka Halmashauri za Wilaya 11 za Urambo DC (30), Nzega DC (76), Nzega TC (33), Kibondo DC (40), Kasulu DC (40), Itilima DC (50), Buchosa DC (51), Bukombe DC (71), Newala DC (43), Nanyumbu DC (36) na Namtumbo DC (40) zinazotekeleza mradi wa kudhibiti sumukuvu- TANIPAC. Yapo maeneo 327 ya kuuzia vyakula vya mifugo yanayoendeshwa na sekta binafsi (Kiambatisho Na. 14). Aidha, katika kusimamia na kudhibiti ubora na usalama wa vyakula vya mifugo; mafunzo rejea yametolewa kwa wakaguzi 75 wa vyakula vya mifugo na maeneo ya malisho na kuwezesha kukagua maeneo 198 ya kuzalisha, 321 ya kuuza na 60 ya kuhifadhi rasilimali za vyakula vya Mifugo. Utatuzi wa Migogoro Kati ya Wafugaji na Watumiaji Wengine wa Ardhi 57. Mheshimiwa Spika, Wizara imeendelea kutatua migogoro baina ya wafugaji na watumiaji wengine wa ardhi ili kuwawezesha wafugaji kujikita katika ufugaji bora na wa kisasa. Katika mwaka 2021/2022 mikutano 28 ya utatuzi wa migogoro baina ya wafugaji na watumiaji wengine wa ardhi imefanyika katika Mikoa ya Katavi (4), Rukwa (4), Pwani (3), Lindi (10), Mtwara (2), Tanga (1) na Songwe (4). Kutokana na mikutano hiyo jumla ya migogoro 13 imetatuliwa na mingine ipo katika hatua mbalimbali za utatuzi (Kiambatisho Na.15). Jitihada za Kuendeleza Eneo la Msomera na Loliondo 58. Mheshimiwa Spika, kazi ya kutenga maeneo kwa ajili ya matumizi mbalimbali, yakiwemo malisho inaendelea kufanyika katika kijiji cha Msomera kilichopo Wilayani Handeni Mkoani Tanga, ambapo maeneo ya malisho yanaendelea kupimwa na kuwekewa alama na pia kuyagawa katika vitalu. Ukubwa wa eneo lililotengwa kwa ajili ya malisho ya mifugo ni hekta 22,746.94 ambazo zimetengwa na zitapimwa na kuwekewa alama, pamoja na kugawa vitalu ili kurahisisha uendelezaji wake. Pia, inajenga majosho mawili (2) mapya na kukarabati moja (1) lililokuwa limeharibika. 59. Mheshimiwa Spika, Wizara kwa kushirikiana na Halmashauri ya Wilaya ya Loliondo imeanza utekelezaji wa maagizo ya Mheshimiwa Waziri Mkuu kuhusu uhifadhi wa Pori Tengefu la Loliondo. Ujenzi wa josho moja (1) umekamilika, ujenzi wa majosho sita (6) unaendelea na jumla ya ng’ombe 1,252 wamehimilishwa. Aidha, Wizara imetoa elimu kwa wafugaji juu ya umuhimu wa kubadili mfumo wa ufugaji ili uwe ufugaji wa kisasa, endelevu na wenye tija unaozingatia hifadhi ya mazingira na unaoendana na hitaji la soko la mifugo na mazao ya mifugo; la ndani na nje ya nchi. Pia, elimu ya umuhimu wa kulima malisho, kuhifadhi na kuendeleza maeneo ya malisho ili kuwa na malisho wakati wote wa mwaka ilitolewa. Vilevile, elimu ilitolewa kuhusu kuboresha mifugo kwa njia ya uhimilishaji ili kupata wanyama bora wanaokua haraka na kutoa mazao ya nyama na maziwa kwa wingi; umuhimu wa kuogesha mifugo; kutumia chanjo mbalimbali kwa ajili ya kukinga wanyama dhidi ya magonjwa; na kutambua mifugo kwa hereni za kielektroniki. 60. Mheshimiwa Spika, uhamasishaji kwa wafugaji Loliondo umefanyika ukishirikisha kaya 228 za wafugaji katika kata za Arashi (23), Kirtalo (112), Oloipili (4), Ololien Magaiduru (30), Olosokwan (43) na Olgotorock (16). Ujenzi wa josho moja (1) umekamilika na majosho tisa (9) ujenzi unaendelea. Hata hivyo, uhamasishaji katika baadhi ya vijiji vya Digodigo na Malambo ulikwamishwa na mvua zilizosababisha njia isipitike. Ustawi wa Wanyama 61. Mheshimiwa Spika, matukio ya ukamataji na utaifishaji wa mifugo usiofuata utaratibu hususan kwenye maeneo ya hifadhi yamepungua kutoka mifugo 6,245,356 iliyokamatwa mwaka 2020/2021 hadi mifugo 3,343 iliyokamatwa mwaka 2021/2022. Hali hii imetokana na wadau mbalimbali kuelewa Sheria ya Ustawi wa Wanyama SURA 154; na kanuni ya Animal Welfare (Impounded Animal) Regulation GN No. 724 2020 na Sheria nyingine za nchi. 62. Mheshimiwa Spika, kutokana na kupungua kwa idadi ya punda nchini na hatari ya kutoweka kwa kizazi cha punda ambapo kwa sasa idadi ya punda ni takriban 650,000, katika mwaka 2021/2022 Wizara imesitisha shughuli zote za biashara ya uchinjaji wa punda nchini. Napenda, kutumia fursa hii kuwataarifu wawekezaji waliowekeza katika machinjio za punda nchini watumie miundombinu ya machinjio hizo kwa ajili ya kuchinja na kuchakata aina nyingine za mifugo hususan ng’ombe, mbuzi na kondoo. Utambuzi, Usajili na Ufuatiliaji wa Mifugo 63. Mheshimiwa Spika, katika kipindi cha mwaka 2021/2022, Wizara kwa kushirikiana na Sekta binafsi imeendelea kutekeleza Sheria ya Utambuzi, Usajili na Ufuatiliaji wa Mifugo Na. 19 ya mwaka 2008 kwa kutumia hereni za kielektroniki. Hadi kufikia Aprili 30, 2022, jumla ya mifugo 3,003,237 (Ng'ombe 2,648,498, Punda 56,345, Mbuzi 205,978 na Kondoo 92,416) wametambuliwa na kusajiliwa. Faida za utambuzi na usajili wa mifugo kwa njia ya kielektroniki ni pamoja na: - (i) Kuwa na takwimu sahihi za mifugo iliyopo nchini; (ii) Kuwezesha biashara ya mifugo na mazao yake katika masoko ya kikanda na kimataifa; (iii) Kudhibiti wizi wa mifugo; (iv) Kuwezesha utambuzi na ufuatiliaji wa magonjwa ya mifugo ya mlipuko; (v) Kuwezesha utambuzi na uboreshaji wa mbari pamoja na uendelezaji wa kosaafu za mifugo; (vi) Kuwezesha mifugo kutambulika ilipo na umiliki wake na hivyo kuepusha wafugaji kutoka nje ya nchi kuingiza mifugo yao nchini kiholela na bila kutambuliwa. Huduma ya Afya ya Mifugo Udhibiti wa Magonjwa ya Mifugo 64. Mheshimiwa Spika, Wizara imeendelea kudhibiti magonjwa 13 ya kipaumbele (Kiambatisho Na.16) ambayo ni kikwazo katika uzalishaji na biashara ya mifugo na mazao yake. Magonjwa hayo yanaathiri wanyama na baadhi ya magonjwa hayo huathiri binadamu. Katika mwaka 2021/2022 Wizara kwa kushirikiana na wadau mbalimbali imeendelea kutekeleza mikakati ya kudhibiti magonjwa ya mifugo yaenezwayo na wadudu ambapo masuala mbalimbali yametekelezwa kama ifuatavyo: - (i) Jumla ya Halmashauri 162 zimegawiwa dawa za kuogesha mifugo lita 20,710 kwa ajili ya majosho 2,203 ili kuogesha mifugo kwa bei elekezi ya Shilingi 50 kwa kila ng’ombe na Shilingi 10 kwa kila mbuzi na kondoo; (ii) Jumla ya majosho 192 yenye thamani ya Shilingi 4,992,000,000.00 yamejengwa katika Mamlaka 85 za Serikali za Mitaa (Kiambatisho Na. 17); (iii) Hadi kufikia tarehe 30 Aprili, 2022, jumla ya michovyo 474,171,560 (ng’ombe ni 237,085,780 mbuzi 175,443,477 na kondoo 61,642,303) ya kuogesha mifugo imefanyika sawa na asilimia 79 ya lengo la michovyo 600,000,000 ikilinganishwa na michovyo 446,997,857 iliyofanyika katika kipindi kama hicho mwaka 2021; na (iv) Wizara kupitia Wakala ya Maabara ya Veterinari (TVLA) kwa kushirikiana na wadau imefanya utafiti na kugundua dawa ya kufukuza mbung’o na wadudu wengine (repellant) wanaosababisha kuenea kwa magonjwa ya mifugo. Kwa sasa dawa hiyo ipo katika hatua ya kusajiliwa ili ianze kutumika. 65. Mheshimiwa Spika, katika mwaka 2021/2022, Wizara kwa kushirikiana na wadau mbalimbali imeendelea na udhibiti wa magonjwa ya mifugo ya mlipuko kwa: - (i) Kuchanja jumla ya mbuzi na kondoo 6,930,953 dhidi ya Ugonjwa wa Sotoka ya Mbuzi na Kondoo (PPR); ng’ombe 11,400,433 dhidi ya Ugonjwa wa Homa ya Mapafu ya Ng’ombe (CBPP) na ng’ombe 19,992 dhidi ya Ugonjwa wa Miguu na Midomo (FMD) katika Halmashauri 11, ikilinganishwa na jumla ya kondoo na mbuzi 3,280,661 waliochanjwa dhidi ya ugonjwa wa Sotoka ya mbuzi na kondoo, ng’ombe 5,479,270 waliochanjwa dhidi ya Ugonjwa wa homa ya mapafu na 2,518,600 dhidi ya ugonjwa wa miguu na midomo mwaka 2020/2021; (ii) Jumla ya dozi 201,497,319 zimetumika kuchanja kuku dhidi ya ugonjwa wa mdondo/kideri, kati ya hizo dozi 68,481,856 ni za matone na dozi 133,015,463 za kuchanganya na maji (Lasota) ikilinganishwa na dozi 57,773,685 zilizotumika kuchanja kuku dhidi ya ugonjwa wa mdondo kati ya hizo dozi 35,474,800 zilikuwa ni za matone na dozi 22,298,885 za kuchanganya na maji (Lasota) mwaka 2020/2021; (iii) Kiwanda cha Hester Bioscience Limited kwa mara ya kwanza kimeanza kuzalisha chanjo za magonjwa mbalimbali ya mifugo ambapo tayari kimezalisha dozi 6,300,000 za chanjo dhidi ya magonjwa ikiwemo Sotoka ya Mbuzi na Kondoo (3,000,000), Homa ya Mapafu ya Ng’ombe (600,000), Ugonjwa wa Mapele Ngozi (1,500,000), Mdondo (600,000) na Gumboro (600,000). 66. Mheshimiwa Spika, Wizara kwa kushirikiana na Shirika la Chakula na Kilimo la Umoja wa Mataifa (FAO), Shirika la Afya Duniani (WHO), Mamlaka za Serikali za Mitaa na wadau mbalimbali imeendelea kutumia Dhana ya Afya Moja katika kukabiliana na magonjwa ya wanyama yanayoathiri binadamu. Katika mwaka 2021/2022 mafanikio yafuatayo yamepatikana: - (i) Jumla ya ng’ombe 2,520,471, mbuzi 792,245 na kondoo 216,075 walichanjwa dhidi ya Ugonjwa wa Kimeta katika mikoa minne (4) ya Arusha, Songwe, Manyara na Kilimanjaro ikilinganishwa na ng’ombe 1,036,769, mbuzi 680,906 na kondoo 192,906 walichanjwa dhidi ya Ugonjwa wa Kimeta katika mwaka 2020/2021; (ii) Jumla ya mitamba 214,927 imechanjwa dhidi ya Ugonjwa wa Kutupa Mimba katika Wilaya za Arusha, Karatu, Babati, Dodoma, Simajiro, Iringa na Njombe ikilinganishwa na mitamba 162,843 imechanjwa dhidi ya Ugonjwa wa Kutupa Mimba mwaka 2020/2021; (iii) Jumla ya matukio 98 ya Ugonjwa wa Kichaa cha Mbwa yalifuatiliwa katika Mikoa ya Tabora, Iringa, Singida, Dodoma, Rukwa, Arusha, Lindi, Morogoro, Kigoma, Shinyanga na Pwani. Aidha, jumla ya mbwa 1,608,344 na paka 6,833 walichanjwa dhidi ya Ugonjwa wa Kichaa cha Mbwa kupitia kampeni mbalimbali ikiwemo Siku ya Kichaa cha Mbwa Duniani inayoadhimishwa tarehe 28 Septemba kila mwaka ikilinganishwa na mbwa 812,712 na paka 4,152 waliochanjwa dhidi ya kichaa cha mbwa mwaka 2020/2021. Kuimarisha Uchunguzi na Upatikanaji wa Taarifa za Magonjwa ya Mifugo 67. Mheshimiwa Spika, matukio ya magonjwa ya mifugo ya mlipuko yamepungua kutoka 449 katika mwaka 2020/2021 hadi 376 mwaka 2021/2022 sawa na punguzo la asilimia 16. Aidha, katika mwaka 2021/2022 jumla ya mifugo 501,301 iliripotiwa kuugua ikiwemo ngómbe 458,112, mbuzi 26,121, kondoo 16,241 na nguruwe 827 (Kiambatisho Na. 18) ambapo mifugo 213,503 ilikufa kutokana na magonjwa ikiwemo ngómbe 189,838, mbuzi 20,511 kondoo 2,579 na nguruwe 575 ikilinganishwa na mifugo 520,901 iliyougua katika mwaka 2020/2021 ikiwemo ng’ombe 472,006 mbuzi 29,456, kondoo 13,807 na nguruwe 5,632 ambapo mifugo 243,112 ilikufa kutokana na magonjwa. Ukaguzi wa Mifugo na Mazao yake na Kulinda Afya ya Jamii 68. Mheshimiwa Spika, Wizara imeendelea na uratibu wa shughuli za ukaguzi wa mifugo na mazao yake kabla ya matumizi na kusafirisha ndani na nje ya nchi ili kulinda afya ya jamii dhidi ya madhara yanayotokana na magonjwa yanayoambukiza kutoka kwa wanyama kwenda kwa binadamu. Katika kufikia azma hiyo katika mwaka 2021/2022 jumla ya ng’ombe 1,703,002, mbuzi 911,988, kondoo 266,888 na nguruwe 306,219 walikaguliwa na kuidhinishwa kwa matumizi ya binadamu. Aidha, jumla ng’ombe 22,843 mbuzi na kondoo 50,643 walikaguliwa na kusafirishwa nje ya nchi. Vilevile, mifugo 2,190 wakiwemo ng’ombe 2,122 na mbuzi na kondoo 68 walikaguliwa na kuingizwa nchini kwa ajili ya mbegu bora. Baraza la Veterinari Tanzania 69. Mheshimiwa Spika, katika mwaka 2021/2022, Wizara kupitia Baraza la Veterinari Tanzania, imefanya ukaguzi wa vituo 840 vya kutolea huduma za afya ya wanyama katika Halmashauri 116. Aidha, vyuo vitano (5) vya mafunzo ya afya na uzalishaji wa wanyama vya CANRE (Dar es Salaam), Chuo cha Mafunzo ya Afya Chato (Geita), LITA Mabuki (Mwanza), Igabiro (Kagera) na TRACDI (Dodoma) vimekaguliwa. Ukaguzi huo umebainisha umuhimu wa kuimarisha mafunzo kwa vitendo ili wahitimu wawe na weledi wa kutosha. 70. Mheshimiwa Spika, katika mwaka 2021/2022, Wizara kupitia Baraza la Veterinari Tanzania imesajili madaktari wa wanyama 13 kati ya 70 waliotarajiwa kusajiliwa na kufanya idadi yao kufikia 1,076 kati ya hao wanaume ni 972 na wanawake ni 104. Idadi ndogo ya madaktari wanaosajiliwa ikilinganishwa na lengo inatokana na kuanza kutekelezwa kwa Kanuni chini ya Sheria ya Veterinari SURA 319 inayowataka wahitimu wa Shahada ya Veterinari kujiunga na mafunzo ya uanagenzi kabla ya kusajiliwa. Aidha, wataalam wasaidizi wa afya ya wanyama 296 wameandikishwa na kuorodheshwa na kufanya idadi yao kufikia 4,637 ambapo kati yao wanaume ni 3,200 na wanawake ni 1,437. Vile vile, leseni 45 zimetolewa kwa wakaguzi wa nyama, mbili (2) kwa wahimilishaji na tano (5) kwa wataalam wa maabara na kufanya wakaguzi wa nyama kufikia 902, wahimilishaji 77 na wataalam wa maabara 70. Pia, vituo 204 vya kutolea huduma za afya ya wanyama vilisajiliwa na kufanya jumla ya vituo vilivyosajiliwa kufikia 2,089. 71. Mheshimiwa Spika, katika mwaka 2021/2022, Wizara kupitia Baraza la Veterinari imetoa elimu kwa wahitimu wa udaktari wa wanyama 63 kuhusu umuhimu wa mafunzo ya uanagenzi. Aidha, jumla ya vituo vya mafunzo ya uanagenzi vyenye uwezo wa kupokea wanafunzi wa uanagenzi 73 vimeandaliwa (Kiambatisho Na.19). Pia, mitihani ya kuandikishwa imefanyika kwa wahitimu 840 wa stashahada ya afya na uzalishaji wa wanyama. Ugani, Utafiti na Mafunzo Huduma za Ugani wa Mifugo 72. Mheshimiwa Spika, wapo Maafisa Ugani wa Mifugo 3,642 ikilinganishwa na mahitaji ya Maafisa Ugani 14,025. Katika mwaka 2021/2022 Wizara imenunua pikipiki 300 na kuzisambaza kwa Maafisa Ugani wa Mifugo katika Mamlaka 141 za Serikali za Mitaa kwa lengo la kuboresha utoaji wa huduma za ugani kutokana na Maafisa Ugani waliopo kukosa vitendea kazi. 73. Mheshimiwa Spika, Wizara kwa kushirikiana na Wizara ya Kilimo zinaendelea kuwawezesha Wafugaji na Wavuvi kuwasiliana na Maafisa Ugani kupitia mfumo wa kielektroniki uitwao Mobile – Kilimo (M-Kilimo) kwa ajili ya kuratibu utoaji wa huduma za ugani katika Mamlaka za Serikali za Mitaa. Mfumo huu wa M- Kilimo umetengeneza dirisha la kidigitali kati ya Wafugaji na Wavuvi kupitia simu zao za mikononi (simu janja au kitochi) na Maafisa Ugani kwa ngazi zote. Aidha, Wizara inaendelea na uboreshaji wa kituo cha pamoja cha kutoa huduma za ugani kwa njia ya mtandao (call center) ambapo Wataalam wa Wizara kwa kushirikiana na Mamlaka za Serikali za Mitaa wataweza kuwahudumia Wafugaji kwa njia ya kidigitali. 74. Mheshimiwa Spika, katika mwaka 2021/2022, Wizara ilitoa mafunzo kwa wataalam wa Mifugo 277 yaliyowahusisha Washauri wa Mifugo wa Mikoa 26 na Wakuu wa Idara za Mifugo na Uvuvi kutoka katika Mamlaka 184 za Serikali za Mitaa. Lengo la mafunzo hayo ilikuwa ni kuwajengea uwezo wataalam kuwa na uelewa wa pamoja katika utoaji wa huduma za ugani. 75. Mheshimiwa Spika, Wizara imeendelea kuhamasisha uanzishwaji wa Mashamba Darasa ya Mifugo kwa makundi mbalimbali ya jamii katika Mamlaka za Serikali za Mitaa. Katika mwaka 2021/2022, jumla ya wanawake 273 wamepatiwa mafunzo kupitia Mashamba darasa manne (4) ya ufugaji bora wa kuku yaliyoanzishwa katika Mikoa ya Pwani na Lindi. Aidha, jumla ya vifaranga 5,500 vimesambazwa kwa vikundi 27 vya wanawake walioshiriki mafunzo hayo. 76. Mheshimiwa Spika, katika mwaka 2021/2022, Wizara imewafikia jumla ya wadau 50,345 wakiwemo 2,560 kwa mafunzo rejea katika baadhi ya kata na vijiji vilivyoko katika Mamlaka ya Serikali za Mitaa; 44,554 kupitia maonesho ya Kimataifa ya Biashara SabaSaba; na 3,231 katika Maadhimisho ya Siku ya Chakula Duniani ambapo walipatiwa elimu kuhusu ufugaji bora, uzalishaji, usindikaji wa mazao yatokanayo na mifugo, hifadhi ya malisho pamoja na upatikanaji wa masoko. Aidha, jumla ya vipeperushi 8,685 na vitabu 429 vya ufugaji bora vilisambazwa kwa wadau. Uratibu wa Utafiti na Mafunzo ya Mifugo 77. Mheshimiwa Spika, Wizara imeendelea kuratibu na kusimamia shughuli za Utafiti wa Mifugo nchini. Katika mwaka 2021/2022, Wizara imefanya tathmini katika Taasisi kumi na moja (11) zinazofanya utafiti unaohusiana na Mifugo nchini, ambazo ni Taasisi ya Utafiti wa Mifugo yenye vituo nane (8), Chuo Kikuu cha Sokoine cha Kilimo, Chuo Kikuu cha Nelson Mandela, Chuo kikuu cha Dar es Salaam, Chuo kikuu cha Dodoma, Tume ya Taifa ya Sayansi na Teknolojia (COSTECH), Taasisi ya Kimataifa ya Utafiti wa Mifugo (ILRI), Taasisi ya Utafiti wa Wanyamapori (TAWIRI), Taasisi ya Kimataifa ya Utafiti (IITA), Chuo cha Mipango ya Maendeleo Vijijini (IRDP) na Taasisi ya REPOA. Lengo la tathmini hiyo likiwa kubaini tafiti mbalimbali zinazofanyika pamoja na uzingatiwaji wa Sheria, Kanuni, Miongozo na utekelezaji wa Agenda ya Utafiti wa Mifugo nchini ya mwaka 2020-2025. 78. Mheshimiwa Spika, katika mwaka 2021/2022, Wizara ilizindua Mpango Mkakati wa Uboreshaji wa Kosaafu za Mifugo (National Strategy Action Plan – NSAP for Animal Genetic Resources). malengo mahususi ya Mpango Mkakati huu ni:- (i) Kufanya uchambuzi yakinifu (characterization) wa Kosaafu (Animal Genetic Resources) pamoja na mifumo ya uzalishaji mifugo nchini; (ii) Kuwezesha utumiaji endelevu wa Kosaafu kupitia teknolojia za kisasa na za asili; (iii) Kutengeneza mfumo imara na wa uhakika wa uhifadhi kosaafu za mifugo nchini; na (iv) Kuimarisha uwezo wa kitaasisi na wadau wanaohusika na uendelezaji mbari (Varieties). 79. Mheshimiwa Spika, katika mwaka 2021/2022, Wizara imefanya uratibu na tathmini katika vyuo vya Mafunzo ya Mifugo kumi na mbili (12) ikihusisha Wakala ya Mafunzo ya Mifugo LITA na vyuo vya Binafsi kumi na moja (11). Lengo likiwa ni uzingatiwaji wa utumiaji wa mitaala ya Wizara, uwiano wa wakufunzi na wanafunzi, miundombinu ya kufundishia na kujifunzia. Tathmini hiyo ilibaini kuwa vyuo hivyo vinazingatia mitaala na miongozo. Aidha, Chuo cha Afya Chato (Chato College of Health Science and Technology) kimekaguliwa na kukidhi vigezo hivyo Wizara imekipa idhini ya kutoa mafunzo ya mifugo. Pia, Wizara imewezesha jumla ya wanafunzi 12 kutoka Kampasi za LITA kwenda nchini Israel kwa ajili ya mafunzo ya utarajali (Internship programme). Taasisi Zilizo Chini ya Sekta ya Mifugo Kampuni ya Ranchi za Taifa (NARCO) 80. Mheshimiwa Spika, katika kutekeleza majukumu yake mbalimbali, hadi kufikia Aprili 30, 2022, Kampuni ya Ranchi za Taifa (NARCO) ilikuwa na jumla mifugo kama ifuatavyo :- i. Ng’ombe 23,991, ikijumuisha ng’ombe 17,046 kutoka 2020/2021, ndama wapya 4,846 waliozalishwa na ng’ombe 2,099 walionunuliwa kutoka kwa wafugaji kwa ajili ya unenepeshaji; ii. Mbuzi 4,446, ikijumuisha 3,251 kutoka mwaka 2020/2021, 1,195 waliozaliwa na 10 walionunuliwa; iii. Kondoo 4,740, ikijumuisha 3,565 kutoka mwaka 2020/2021 na 1,175 waliozaliwa; na iv. Farasi 38 ikijumuisha 33 kutoka mwaka 2020/2021 na 5 waliozaliwa. 81. Mheshimiwa Spika, vilevile Kampuni imefanikiwa kutekeleza kazi zifuatazo: - (i) Eneo lenye vichaka ekari 800 limefyekwa kwa ajili ya kuruhusu ukuaji wa malisho katika Ranchi za Kongwa (ekari 500), Ruvu (ekari 100) na West Kilimanjaro (ekari 200); (ii) Mabwawa matatu (3) ya maji kwa ajili ya mifugo yamekarabatiwa katika Ranchi ya Ruvu; (iii) Wafugaji 258 wamepatiwa ushauri wa kitaalamu katika vijiji vinavyozunguka Ranchi za NARCO; (iv) Wanafunzi 295 kutoka katika Vyuo vya Mafunzo ya Mifugo wamepatiwa mafunzo kwa vitendo; na (v) Kushiriki kwenye Maonesho mbalimbali ikiwemo maonesho ya Tisa ya Kimataifa ya Kilimo na Mazingira Doha – Qatar, Siku ya Chakula Duniani na Maonesho ya SabaSaba. 82. Mheshimiwa Spika, katika jitihada za kupunguza migogoro baina ya NARCO na vijiji jirani, jumla ya ekari 6,000 zimemegwa katika Ranchi ya Uvinza kwa ajili ya matumizi ya Wananchi wa vijiji vya Chakulu na Mpeta Wilaya ya Uvinza. Vilevile, NARCO imepima eneo la Ranchi ya Mwisa II kiasi cha hekta 66,215.76 ambapo vitalu 89 vitagawiwa kwa wawekezaji. Aidha, NARCO imetenga eneo lenye hekta 11,772.15 katika Ranchi ya Mwisa II kwa ajili ya kuzigawa katika vijiji vinavyopakana na Ranchi hiyo. 83. Mheshimiwa Spika, katika jitihada za kuimarisha uzalishaji na biashara ya nyama na mifugo hai, Mradi wa Mabadiliko ya NARCO (Transformation Plan for NARCO: TP-NARCO) umeandaliwa ambao utatekelezwa kwa kipindi cha miaka mitatu kuanzia mwaka 2022/2023 hadi 2024/2025. Bodi ya Nyama Tanzania 84. Mheshimiwa Spika, Bodi ya Nyama Tanzania (TMB) imeendelea kusimamia na kuendeleza tasnia ya nyama nchini kwa kuwezesha ufanyaji biashara ya nyama, ukaguzi, usajili na kutoa elimu na ushauri kwa wadau katika mnyororo wa thamani wa zao la nyama. Ili kuhakikisha nyama inayoingia sokoni ni bora na salama, wadau 2,563 katika mikoa ya Dar es Salaam, Arusha, Shinyanga, Mbeya, Mtwara na Mwanza walikaguliwa na kukidhi vigezo vya kufanya biashara. Hii ni sawa na ongezeko la asilimia 40 ikilinganishwa na wadau 1,826 waliokaguliwa mwaka 2020/2021. Aidha, Bodi imesajili wadau wapya 2,206 wanaofanya shughuli za uzalishaji katika mnyororo wa thamani wa nyama ikilinganishwa na wadau 1,931 waliosajiliwa mwaka 2020/2021 sawa na ongezeko la asilimia 14. 85. Mheshimiwa Spika, katika mwaka 2021/2022, Bodi ya Nyama Tanzania imetoa elimu (SOPs) kwa wadau 8,413 waliopo kwenye mnyororo wa thamani wa uzalishaji nyama katika mikoa ya Dar es Salaam, Arusha, Shinyanga, Mtwara na Mwanza ikilinganishwa na wadau 2,873 katika mwaka 2020/2021 sawa na ongezeko la asilimia 192. Aidha, vyama 7 vya wadau vya TAMEPA, TPA, TABROFA, TALIMETA, TAPIFA, TCCS, na TALFA vimejengewa uwezo ili wanapozalisha wakidhi viwango vya soko. 86. Mheshimiwa Spika, katika mwaka 2021/2022, Wizara kupitia Bodi ya Nyama, imeendelea kusimamia biashara ya nyama kwenda nje ya nchi. Hadi Tarehe 30 Aprili, 2022 jumla ya tani 8,877.80 za nyama zimeuzwa zikijumuisha tani 1,390.86 ya nyama ya ngómbe, tani 4,997.45 nyama ya mbuzi, tani 1,909.02 nyama ya kondoo, tani 5.7 nyama ya kuku na tani 4.9 nyama ya nguruwe na tani 300 za wanyama wengine zenye thamani ya dola za kimarekani 36,264,786.13. Ongezeko hili ni sawa na asilimia 400.4 ikilinganishwa na tani 1,774.29 za nyama zenye thamani ya dola za Kimarekani 4,290,000 zilizouzwa katika mwaka 2020/2021. 87. Mheshimiwa Spika, mafanikio ya mauzo makubwa ya nyama nje ya nchi yametokana na jitihada kubwa za Serikali ya Awamu ya Sita inayoongozwa na Mheshimiwa Samia Suluhu Hassan, Rais wa Jamhuri wa Muungano wa Tanzania katika kuboresha mazingira ya biashara, kuvutia uwekezaji mpya pamoja na majadiliano mazuri ya kibiashara yaliyosababisha kufunguka kwa masoko kati ya Tanzania na nchi za Hong Kong, Vietnam, Kuwait, Qatar, Umoja wa Falme za Kiarabu (Dubai), Oman, Jordan, Bahrain na Comoro. Bodi ya Maziwa Tanzania 88. Mheshimiwa Spika, Bodi ya Maziwa Tanzania (TDB) imeendelea kusimamia, kuratibu na kuendeleza tasnia ya maziwa nchini. Katika mwaka 2021/2022 jumla ya wafanyabiashara 468 kati ya 533 waliokuwa wamelengwa walikaguliwa katika mikoa ya Mwanza, Dodoma, Shinyanga, Arusha, Kilimanjaro na Dar es Salaam ikilinganishwa na wafanyabiashara 238 waliokaguliwa kipindi kama hicho mwaka 2020/2021 ikiwa ni ongezeko la asilimia 96.6. 89. Mheshimiwa Spika, ili kudhibiti na kuendeleza tasnia ya maziwa nchini, katika kipindi cha mwaka 2021/2022, Bodi ya Maziwa Tanzania ilisajili jumla ya wadau 534 kati ya 567 waliolengwa; kati ya hao wazalishaji (188), wasindikaji (13), wafanyabiashara (189), waingizaji wa maziwa nchini (52), wauzaji wa maziwa nje ya nchi (2), wasambazaji (34), wakusanyaji (4) na maghala ya kuhifadhia maziwa (52) ikiwa ni ongezeko la asilimia 69.5 ikilinganishwa na wadau 315 wakiwemo wazalishaji (20), wasindikaji (42), wafanyabiashara (145), waingizaji wa maziwa nchini (34), wasambazaji (26), wakusanyaji (5) na maghala ya kuhifadhia maziwa (42) waliosajiliwa mwaka 2020/2021. 90. Mheshimiwa Spika, katika mwaka 2021/2022, idadi ya viwanda vya kusindika maziwa nchini imeongezeka kutoka 99 mwaka 2020/2021 vilivyosindika lita milioni 75.9 hadi viwanda 105 mwaka 2021/2022 vilivyosindika lita milioni 77.6 ikiwa ni ongezeko la asimilia 2.3 (Kiambatanisho Na. 2). Aidha, Bodi ya Maziwa Tanzania imetoa vibali 296 vyenye jumla ya lita 5,168,815 zenye thamani ya Shilingi 11,126,526,195 ikiwa ni pungufu ya asilimia 3.15 ikilinganishwa na vibali 308 vyenye jumla ya lita 5,336,955 zenye thamani ya Shilingi 12,052,434,896 vilivyotolewa mwaka 2020/2021. Kiasi kikubwa cha maziwa haya yanatoka katika nchi za Afrika Kusini; Uganda; Kenya; Falme za Kiarabu; Uholanzi; na Ireland. Kupungua kwa kiasi cha maziwa kinachoingizwa nchini kimetokana na kuongezeka kwa uzalishaji na ukusanywaji wa maziwa na kuendelea kuimarika kwa viwanda vya ndani katika usindikaji wa bidhaa za maziwa. 91. Mheshimiwa Spika, elimu kuhusu Sheria ya Tasnia ya Maziwa SURA 262 na Kanuni zake ilitolewa kwa wadau wa tasnia ya maziwa. Aidha, katika kipindi cha kuanzia mwezi Julai, 2021 hadi Aprili 30, 2022, Bodi ilitoa mafunzo kwa wadau 1,050 kati ya wadau 1,336 waliolengwa wakiwemo wafugaji (788), wasafirishaji (75), wasindikaji (35), wauza maziwa (100) na wasimamizi wa vituo vya kukusanyia maziwa (52) kutoka mikoa ya Arusha, Dar es Salaam, Dodoma, Morogoro, Mbeya Kilimanjaro, Pwani na Tanga; ikiwa ni ongezeko la asilimia 438.4 ikilinganishwa na wadau 195 waliopatiwa mafunzo kipindi kama hicho mwaka 2020/2021. 92. Mheshimiwa Spika, katika mwaka 2021/2022, Bodi ya Maziwa Tanzania imeendelea na uratibu wa mpango wa unywaji maziwa kwa watumishi wa umma kwa kuanza na vituo 10 vya ofisi za Serikali ambazo ni Wizara ya Mifugo na Uvuvi; Wizara ya Kilimo, Wizara ya Fedha na Mipango; Bodi ya Maziwa, Ofisi ya Mdhibiti na Mkaguzi Mkuu wa Hesabu za Serikali; Wizara ya Elimu, Sayansi na Teknolojia; na Wizara ya Afya ambapo hadi kufikia tarehe 30 Aprili, 2022 jumla ya lita 11,972 za maziwa zimeuzwa. Nitoe wito kwa viongozi wote wa ofisi za Serikali kuunga mkono juhudi za Bodi ya Maziwa kwa kutumia maziwa yanayozalishwa na viwanda vya ndani ya nchi ili kukuza soko la ndani la maziwa. 93. Mheshimiwa Spika, Bodi ya Maziwa Tanzania imeshiriki katika uhamasishaji na maonesho mbalimbali ili kuhamasisha unywaji wa maziwa kupitia maonyesho ya Sabasaba na Siku ya Chakula Duniani, pamoja na kampeni za unywaji wa maziwa shuleni. Aidha, Bodi iliratibu na kusimamia maadhimisho ya Wiki ya Unywaji Maziwa Shuleni ambayo kitaifa yalifanyika mkoani Mbeya, mwezi Septemba, 2021. Vilevile, jumla ya lita za maziwa 5,096.8 ziligawiwa kwa wanafunzi 3,000 walioshiriki maadhimisho hayo. 94. Mheshimiwa Spika, Bodi ya Maziwa Tanzania kwa kushirikiana na wadau wa tasnia ya maziwa inaendelea na majaribio ya Mpango wa Unywaji Maziwa Shuleni kwa mikoa ya Kanda ya Kaskazini na Nyanda za Juu Kusini. Kupitia Mpango huo, jumla ya shule za msingi 39 zenye wanafunzi 13,701 zimeshirikishwa katika mikoa ya Arusha (shule 3 wanafunzi 1,520), Kilimanjaro (shule 24 wanafunzi 8,276), Iringa (shule 8 wanafunzi 930) na Mbeya (shule 4 wanafunzi 2,975). Wakala ya Maabara ya Veterinari 95. Mheshimiwa Spika, Wakala ya Maabara ya Veterinari Tanzania (TVLA) ina jukumu la kuzalisha chanjo za magonjwa ya mifugo, uchunguzi wa magonjwa ya mifugo, ubora wa rasilimali za vyakula vya mifugo na uchunguzi wa viuatilifu vya mifugo. Katika mwaka 2021/2022 TVLA imetekeleza yafuatayo: - (i) Hadi Tarehe 30 Aprili, 2022jumla ya dozi 50,640,250 za aina saba (7) za chanjo za magonjwa ya kipaumbele zimezalishwa na kusambazwa nchini ikijumuisha dozi 48,770,350 za chanjo dhidi ya Ugonjwa wa Mdondo (TEMEVAC I-2); dozi 501,800 Ugonjwa wa Kimeta; dozi 84,700 Ugonjwa wa Chambavu; dozi 985,600 Ugonjwa wa Mapafu ya Ng’ombe; dozi 3,800 Kutupa Mimba; dozi 328,100 za muunganiko wa Kimeta na Chambavu (TECOBLAX) na 65,900 za Ugonjwa wa Mapafu ya Mbuzi, ikilinganishwa na dozi 48,883,825 za chanjo zilizozalishwa kipindi hicho mwaka 2020/2021. (ii) Jumla ya sampuli 17,123 za wanyama zimefanyiwa uchunguzi ambapo magonjwa ya Mdondo, Mafua ya Kuku, Ndigana Kali, Ndigana Baridi, Kutupa Mimba na Sotoka ya Mbuzi na Kondoo yaligundulika. Vile vile, jumla ya sampuli 1,213 za vyakula vya mifugo zilifanyiwa uchambuzi na kubainika kuwa baadhi ya sampuli hizo zilikuwa na upungufu wa viini lishe, Madini na protini. Ushauri wa kitaalamu ulitolewa kwa wafugaji na wazalishaji wa vyakula hivyo ili kudhibiti magonjwa na kuzingatia viwango vya ubora wa vyakula vya mifugo. (iii) Ujenzi wa jengo jipya kwa ajili ya utengenezaji wa chanjo za magonjwa yanayosababishwa na bakteria katika Taasisi ya Chanjo Kibaha umekamilika. Aidha, vifaa vya maabara vimenunuliwa vikiwemo automated vaccine filling and labeling machine, Biosafety Cabinets (5), Immuno fluoresence Microscope, gari lenye mfumo baridi (1) na Autoclave Machine. (iv) Ujenzi wa jengo jipya la maabara kwenye kituo cha Iringa upo katika hatua ya umaliziaji (80%). Jengo hilo litawezesha kuboresha utoaji wa huduma za kimaabara katika mikoa ya Nyanda za Juu Kusini. 96. Mheshimiwa Spika, ili kuendelea kudhibiti magonjwa ya kipaumbele TVLA imekuwa ikifanya tafiti za uzalishaji wa chanjo za magonjwa ya mifugo. Katika mwaka 2021/2022 uzalishaji wa chanjo mpya ya Homa ya Mapafu ya Mbuzi (CCPP) uliosubiriwa kwa hamu umeanza na hivyo kufanya chanjo zinazozalishwa na Taasisi ya Chanjo Tanzania kuongezeka kutoka sita (6) na kufikia saba (7). Ugunduzi wa chanjo hiyo utakuwa mkombozi kwa wafugaji wa mbuzi ambao wamekuwa wakipoteza mifugo yao kutokana na vifo vinavyosababishwa na Ugonjwa wa Homa ya Mapafu ya Mbuzi. Hadi tarehe 30 Aprili, 2022tayari dozi 87,750 zimezalishwa na mbuzi 865,518 wameshachanjwa dhidi ya ugonjwa huo. 97. Mheshimiwa Spika, ili kuwa na chanjo za kutosha za magonjwa ya mifugo kulingana na mahitaji nchini, Wizara imeendelea kuhamasisha sekta binafsi kujenga viwanda vya kuzalisha chanjo za magonjwa ya mifugo. Katika mwaka 2021/2022 ujenzi wa kiwanda kikubwa cha kuzalisha chanjo za mifugo cha Hester Biosciences Africa Limited cha Kibaha umekamilika na kimeanza uzalishaji wa chanjo za mifugo dhidi ya magonjwa ya Homa ya Mapafu ya Ng’ombe, Mapele Ngozi, Mdondo, Gumboro na Sotoka ya Mbuzi na Kondoo ambapo hadi tarehe 30 Aprili, 2022 jumla ya dozi 6,300,000 zimezalishwa. Vilevile, Kampuni ya NOVABI imezalisha dozi 15,000,000 za chanjo aina ya TATU MOJA kwa ajili ya udhibiti wa magonjwa ya Mdondo, Ndui na Mafua ya Kuku. Taasisi ya Utafiti wa Mifugo Tanzania (TALIRI) 98. Mheshimiwa Spika, Taasisi ya Utafiti wa Mifugo Tanzania (TALIRI) ina majukumu ya kufanya tafiti za mifugo na malisho ili kuibua teknolojia bora za kuongeza uzalishaji na tija. Katika mwaka 2021/2022, Taasisi imezalisha ng’ombe bora wa maziwa na nyama (dual purpose) 217 na mbuzi bora 131 ambao wamesambazwa kwa wafugaji kwa ajili ya mbegu katika maeneo ya Ifakara, Bahi, Dodoma Jiji, Tanga, Mbeya, Mtwara, Lindi, Kilimanjaro, Arusha, Manyara, Morogoro, Kilindi, Nyamagana, Pwani na Mpwapwa. Aidha, katika utafiti wa kuboresha mbari za kuku wa asili, jumla ya mayai 648 ya kuku aina ya Horasi yaliyorutubishwa yalisambazwa kwa wafugaji wa kuku katika Wilaya ya Mpwapwa kwa lengo la kuongeza tija ya uzalishaji wa kuku wa asili. 99. Mheshimiwa Spika, Katika kuhakikisha upatikanaji wa uhakika wa malisho kwa wafugaji, Wizara kupitia TALIRI ilifanya utafiti na kuzalisha mbegu bora za malisho ya nyasi aina tatu (3) za Cenchrus ciliaris, Brachiaria (Cobra, Mulato II, Cayman, Xaeres, Piata na Basilisk) na Napier (Kakamega I, Kakamega II, Ouma, Juncao na Asili); na aina moja (1) ya mikunde ambayo ni Canavalia Ensiformis. Aidha, Taasisi ilizalisha kilo 2,200 za mbegu bora za malisho na vipandikizi vya malisho kilo 762 aina ya nyasi. Vilevile, TALIRI ilizalisha kilo 200 za mbegu za malisho aina za mikunde. Mbegu hizo zilisambazwa kwa wafugaji wa Tanga, Dodoma, Dar es Salaam, Arusha, Mbeya, Songwe na Pwani. Aidha, TALIRI ilizalisha na kusambaza marobota ya malisho makavu 17,756 marobota hayo yalisambazwa katika maeneo ya Tanga, Dodoma, Dar es Salaam, Mbeya, Songwe, Kongwa na Pwani. 100. Mheshimiwa Spika, katika mwaka 2021/2022, jitihada za kuimarisha vituo saba vya utafiti wa mifugo vilivyopo chini ya TALIRI ziliendelea ambapo Taasisi iliwezeshwa kununua magari mawili (2) na vifaa kwa ajili ya utafiti na uzalishaji wa malisho ikiwemo mashine tatu (3) za kukata majani (mowers), mashine tatu (3) za kufunga majani (bailers), mashine moja (1) ya kukatakata malisho (forage chopper) na mashine moja (1) ya kukusanya majani wakati wa kuyafunga kwa ajili ya kuhifadhi (hay rake). Vifaa hivyo vitawezesha utafiti wa malisho katika vituo vya Kongwa, Mpwapwa, Tanga na Uyole. 101. Mheshimiwa Spika, TALIRI kwa kushirikiana na ILRI na Kampuni ya kuzalisha vifaranga ya AKM-Glitters inaendelea na mradi wa kuwawezesha Wanawake na Vijana kujikwamua kiuchumi na kuboresha hali ya lishe katika kaya. Kupitia mradi huo jumla ya vifaranga 16,076 aina ya Kuroiler vilisambazwa kwa wafugaji katika vikundi 54 katika Halmashauri nne za Siha, Hai, Ruangwa na Mtama. Pia, TALIRI kwa kushirikiana na ILRI kupitia utafiti wa uboreshaji mbari za ng’ombe wa maziwa (African Dairy Genetics Gains- ADGG) imetoa mafunzo kwa wafugaji 16,327 wa ng'ombe wa maziwa nchini katika Halmashauri 24 za Mikoa ya Arusha, Kilimanjaro, Tanga, Iringa, Njombe, Mbeya na Songwe. Vilevile, utambuzi wa vinasaba vya maziwa kwenye ng’ombe wa maziwa umefanyika kwenye ng'ombe 1,735 ambapo matokeo ya utafiti huu yatasaidia upatikanaji wa ng'ombe bora wa maziwa nchini. 102. Mheshimiwa Spika, katika mwaka 2021/2022, TALIRI kwa kushirikiana na PASS Trust imeendelea kukisimamia Kituo Atamizi kwa ajili ya kuhimiza ujasiriamali kwa wafugaji vijana (Incubation centre) cha Kongwa ambapo jumla ya vijana 20 wamepatiwa mafunzo ya unenepeshaji mbuzi kibiashara kutoka mikoa ya Dar es Salaam, Dodoma, Njombe, Geita, Morogoro, Simiyu, Mtwara, Pwani na Kigoma. Kupitia kituo hicho, jumla ya mbuzi 700 walinunuliwa na kunenepeshwa. Aidha, kituo kinakamilisha ujenzi wa miundombinu ya machinjio, mabucha na vioski vya nyama choma kwa ajili walaji. Wakala ya Mafunzo ya Mifugo (LITA) 103. Mheshimiwa Spika, katika mwaka 2021/2022, Wakala ya Mafunzo ya Mifugo (LITA) imedahili jumla ya wanafunzi 3,972 katika ngazi ya Astashahada na Stashahada ikilinganishwa na wanafunzi 3,592 waliodahiliwa katika mwaka 2020/2021. Idadi hii ni ongezeko la wanafunzi 380, sawa na asilimia 10.6. Aidha, idadi ya wanachuo wanaotarajiwa kuhitimu katika mwaka wa masomo 2021/2022 kutoka katika Kampasi za LITA ni 1,167 ikilinganishwa na wanafunzi 922 waliohitimu katika mwaka wa masomo 2020/2021. Idadi ya wahitimu ni ongezeko la wanafunzi 245, sawa na asilimia 27. Ongezeko hilo limesaidia kuongeza wataalam wa mifugo nchini watakaochangia maendeleo ya mifugo. 104. Mheshimiwa Spika, Wizara imeendelea kuvitambua na kuviratibu vyuo vya binafsi vilivyosajiliwa na Baraza la Taifa la Elimu ya Ufundi na Mafunzo ya Ufundi Stadi (NACTVET) vinavyotoa Mafunzo ya Mifugo kwa kutumia Mitaala ya Wizara. Vyuo hivyo vimeongezeka kutoka tisa (9) mwaka 2020/2021 hadi 11. Vyuo hivyo ni pamoja na Visele, Kilacha, Hagafilo, CANRE, Kaole Wazazi, Igabiro, Karuco, Dabaga, TRACDI, Mahinya na Chuo cha Sayansi ya Afya na Teknolojia Chato. Aidha, vyuo hivyo vimedahili wanafunzi 905 mwaka 2021/2022 ikilinganishwa na wanafunzi 870 waliodahiliwa mwaka 2020/2021. Idadi hii ni ongezeko la wanafunzi 35, sawa na asilimia 4. 105. Mheshimiwa Spika, katika mwaka 2021/2022, Wizara imeendelea kuboresha miundombinu ya kufundishia na kujifunzia ikiwa ni pamoja na ujenzi wa hosteli mbili (2) zenye uwezo wa kuchukua wanafunzi 208 kila moja katika kampasi za Morogoro na Mpwapwa; na ujenzi wa kumbi mbili (2) za mihadhara zenye uwezo wa kuchukua wanafunzi 240 kila moja katika kampasi ya Tengeru. Aidha, majengo ya utawala, madarasa na mabweni yamekarabatiwa katika Kampasi za Madaba, Mabuki na Buhuri. Pia, vifaa mbalimbali vya maabara vimenunuliwa ikiwemo darubini 92 na stuli maalum za maabara 184 kwa ajili ya kuwezesha mafunzo kwa vitendo. 106. Mheshimiwa Spika, katika mwaka 2021/2022, Wizara kupitia LITA imewezesha mafunzo ya muda mfupi kwa wafugaji 17,350, Wataalam wa Mifugo wa Jamii (WAMIJA) 38 na wasindikaji wadogo wa maziwa 25 kupitia utekelezaji wa mpango wa utoaji mafunzo ya muda mfupi kwa wafugaji nchini ukilinganisha na wafugaji 2,078 waliopatiwa mafunzo kama hayo katika mwaka wa fedha 2020/2021. Ongezeko hilo limetokana na utaratibu mpya wa kuanza kuwashirikisha wanafunzi wa mwaka wa kwanza wa masomo badala ya mwaka wa pili pekee katika mafunzo kwa vitendo. Aidha, kaya 558 za wafugaji zilifikiwa na kupatiwa mafunzo ya nadharia na vitendo kupitia Programu ya Ujirani Mwema (Outreach Programme). Ili kurahisisha mawasiliano na utoaji wa mafunzo kwa wanafunzi na wakufunzi LITA imeanzisha maktaba mtandao (e – library) katika Kampasi za Morogoro, Tengeru na Mpwapwa. MPANGO NA BAJETI YA WIZARA KWA MWAKA 2022 /2023 Sera, Sheria na Kanuni Katika Sekta ya Mifugo 107. Mheshimiwa Spika, katika mwaka 2022/2023, Wizara itaendelea kutekeleza Programu ya Kuendeleza Sekta ya Kilimo Awamu ya Pili (Agriculture Sector Development Programme – ASDP II). Ili kuongeza tija na kufanya sekta ya mifugo iwe ya kibiashara na hatimaye kuweza kuongeza kipato kwa wananchi na kutoa mchango mkubwa katika Pato la Taifa, Wizara itakamilisha mapitio ya Sera ya Taifa ya Mifugo ya mwaka 2006. Pia, Wizara itafanya ufuatiliaji na tathmini ya utekelezaji wa malengo ya Wizara pamoja na miradi ya mifugo, Wakala, Bodi na Taasisi zilizo chini ya Wizara. 108. Mheshimiwa Spika, katika mwaka 2022/2023, Wizara itaendelea kuratibu na kuboresha Sheria zinazosimamia sekta ya mifugo ikiwemo Sheria ya Magonjwa ya Wanyama SURA 156 na Sheria ya Biashara ya Ngozi SURA 120. Pia, Wizara itafanya mapitio ya kanuni mbalimbali ili kuimarisha usimamizi na uendelezaji wa sekta ya mifugo nchini. Huduma ya Uhimilishaji 109. Mheshimiwa Spika, katika mwaka 2022/2023, Wizara itaendelea kuimarisha Kituo cha Taifa cha Uhimilishaji kwa kuwezesha uzalishaji wa Hewa Baridi ya Naitrojeni ya kutosha kuwezesha huduma ya uhimilishaji. Aidha, kutokana na kuwa na mtambo mpya, Wizara kupitia NAIC itazalisha mbegu dozi 1,500,000; na kuhimilisha ng’ombe 500,000. Uzalishaji na Usambazaji wa Mitamba 110. Mheshimiwa Spika, katika mwaka 2022/2023, Wizara kupitia mashamba matano (5) ya Serikali imepanga kuzalisha mitamba 3,500 na kuisambaza kwa wafugaji; kuimarisha mashamba mawili (2) ya kuzalisha mitamba ya Sao Hill na Mabuki kwa kuyapatia ng’ombe wazazi na vitendea kazi ikiwemo matrekta na vifaa vya kuvuna malisho. Uzalishaji wa Nguruwe 111. Mheshimiwa Spika, katika mwaka 2022/2023, Wizara itaendelea kushirikiana na Tanzania Association of Pig Farmers (TAPIFA) kuhimilisha nguruwe 600 na kuzalisha nyama ya nguruwe tani 46,000. Haki Miliki za Waboreshaji Mbari za Wanyama 112. Mheshimiwa Spika, katika mwaka 2022/2023, Wizara itandaa mkakati wa kuanzisha hifadhi ya kosaafu za mifugo na kusimamia utoaji huduma ya uhimilishaji mifugo. Biashara ya Mifugo na Mazao Yake 113. Mheshimiwa Spika, katika mwaka 2022/2023, Wizara inatarajia kujenga minada mitano (5) ya Mifugo ya Upili katika maeneo ya Msomera (Handeni), Mkongeni (Morogoro), Lugodaludali (Iringa), Majimoto (Katavi), na Utengule (Mbeya); pamoja na mnada mmoja (1) wa Mifugo wa mpakani katika wilaya ya Rorya (Mara), ili kuimarisha biashara ya mifugo ndani na nje ya nchi na kuimarisha vituo vya doria vya kimkakati. Kodi, Ada na Tozo Katika Sekta ya Mifugo 114. Mheshimiwa Spika, katika mwaka 2022/2023, Wizara itafanya marekebisho ya kanuni ya Meat Industry (location, design, construction and operation of livestock markets) (Amendment) Regulation, 2022; na The Animal Diseases (Animal and Animal Products Movement Control) (Amendment) Regulations, 2022. Maboresho hayo yatawasilishwa na Waziri wa Fedha na Mipango wakati akiwasilisha Muswada wa Sheria ya Fedha (Finance Bill) ya mwaka 2022/2023 ili kuboresha mazingira na kuchochea biashara ya mifugo na mazao yake. Zao la Ngozi 115. Mheshimiwa Spika; katika mwaka 2022/2023, Wizara itatoa mafunzo kwa Wachunaji (350), Wakaguzi (70), na Wapanga Madaraja ya Ngozi (40) ili kuendeleza jitihada za kuboresha zao la ngozi. Aidha mauzo ya ngozi yatafanyika kwa kutumia mfumo wa kielektroniki kwa lengo la kuboresha biashara ya ngozi. Pia mfumo huu ambao upo katika hatua za awali za utekelezaji utaleta tija katika soko la ngozi kwa kuwezesha kupatikana kwa bei shindani kulingana na daraja la ngozi. Mfumo huu pia utawezesha upatikanaji wa taarifa za soko la ngozi zikiwemo bei kwa kila daraja la ngozi na wanunuzi wa ngozi, na hivyo kupunguza tatizo la kutupa ngozi kwa kukosa wateja. Kwa upande mwingine mfumo utawezesha upatikanaji wa malighafi ya uhakika na yenye ubora kwa viwanda. Vile vile, Wizara kwa kushirikiana na wadau wa ngozi itaendelea kufanya mapitio ya Sheria ya Biashara ya Ngozi Na. 18 ya mwaka 2008 na Kanuni zake za mwaka 2010 ili kuendeleza tasnia ya ngozi. Raslimali za Malisho, Vyakula na Maji kwa Ajili ya Mifugo 116. Mheshimiwa Spika; katika mwaka 2022/2023, Wizara itajenga na kukarabati malambo/mabwawa manne (4) kwenye maeneo yaliyoathirika zaidi na ukame; kuimarisha mashamba ya Serikali yanayozalisha mbegu za malisho na malisho ya Vikuge, Langwira, TALIRI, LITA na NARCO kwa kuyapatia vitendea kazi vikiwemo matrekta nane (8), mower saba (7), bailer saba (7), hay rake sita (6); na kushirikiana na Mamlaka za Serikali za Mitaa katika kutenga maeneo ya malisho yenye ukubwa wa hekta 1,000,000 Aidha, Wizara itaendelea kuwahamasisha wawekezaji katika ujenzi wa viwanda vya kusindika vyakula vya mifugo kuzalisha tani 1,580,000 za vyakula vya mifugo na kuzalishaji kilo 5,281 za mbegu za malisho na marobota 60,000 ya hei. Ustawi wa Wanyama 117. Mheshimiwa Spika, katika mwaka 2022/2023, Wizara itaendelea kutoa elimu ya ustawi wa wanyama kwa wadau 4,000 hususan kuzingatia Sheria ya Ustawi wa Wanyama SURA 154 na kanuni zake. Utambuzi, Usajili na Ufuatiliaji wa Mifugo 118. Mheshimiwa Spika, katika mwaka 2022/2023, Wizara itaendelea kutambua na kusajili mifugo kwenye mfumo wa kielektroniki ili kusajili takriban mifugo 45,000,000 (ng’ombe, mbuzi, kondoo na punda) iliyopo nchini ifikapo Juni, 2023. Migogoro Kati ya Wafugaji na Watumiaji wengine wa Ardhi 119. Mheshimiwa Spika, katika mwaka 2022/2023, Wizara kwa kushirikiana na Wizara zenye dhamana ya Ardhi, Kilimo, Maji, Maliasili, Tawala za Mikoa na Serikali za Mitaa na wadau wengine itaendelea kutatua migogoro ya ardhi kati ya wafugaji na watumiaji wengine wa ardhi. Uendelezaji wa Maeneo ya Msomera na Loliondo 120. Mheshimiwa Spika, katika kutimiza azma ya kuendeleza maeneo ya malisho yaliyotengwa, Wizara katika bajeti ya mwaka 2022/2023 imepanga kuendeleza maeneo hayo kwa kutoa elimu kwa wafugaji juu ya kufyeka vichaka, kupanda malisho na kuanzisha mashamba darasa yenye ukubwa wa ekari kumi (10) kwa kila kitalu. Lengo ni kuhamasisha na kuwashirikisha wafugaji kufuga kisasa ili eneo hilo kuwa kitovu cha mfano katika ufugaji wenye tija zaidi. Pia, Wizara inatarajia kujenga bwawa moja (1) la kunyweshea Mifugo; kujenga majosho manne (4); kujenga kituo cha kukusanyia maziwa kimoja (1); kujenga Kliniki ya Mifugo moja (1) katika kijiji cha msomera; kutoa elimu ya ufugaji wenye tija; na kuboresha koosafu za mifugo kwa kuhimilisha ng’ombe 6,000 na kutumia madume bora. 121. Mheshimiwa Spika, katika mwaka 2022/2023, Wizara itaendelea kushirikiana na Halimashauri ya Loliondo kuanzisha na kuimarisha mashamba darasa ya malisho ekari 22 katika vijiji vinne (4) kila shamba ekari zisizopungua tano (5) kwa ajili ya kutoa elimu kwa wafugaji kuhusu uzalishaji wa malisho na mbegu za malisho ili Mbegu zitakazozalishwa zitumike kuboresha maeneo yaliyotengwa kwa malisho na kuendeleza kilimo cha malisho na uzalishaji wa mbegu za malisho. Aidha, Wizara itahimilisha ng’ombe 4,000 kwa ajili ya kuboresha kosaafu za mifugo ili kuongeza uzalishaji wa mifugo na mazao ya mifugo kwa ajili ya kuongeza kipato cha mfugaji na Taifa kwa ujumla. Pia Wizara itajenga bwawa moja (1) la kunyweshea Mifugo. Huduma ya Afya ya Mifugo 122. Mheshimiwa Spika, katika mwaka 2022/2023, Wizara itawezesha usambazaji wa dozi 100,000,000 za chanjo za magonjwa 13 ya kipaumbele; kuchanja mifugo 80,000,000 dhidi ya magonjwa mbalimbali; kununua dawa za kuogeshea mifugo lita 22,000; kujenga majosho 104; na kuongeza uogeshaji wa mifugo kutoka lengo la michovyo milioni 600 hadi michovyo milioni 1,200 kwa mwaka. 123. Mheshimiwa Spika, katika mwaka 2022/2023, Wizara itaendelea kuimarisha mfumo wa upatikanaji wa taarifa za magonjwa 13 ya mifugo ya kipaumbele na kutoa taarifa kwa wakati ili kudhibiti kuenea kwa magonjwa hayo. Ukaguzi wa Mifugo na Mazao Yake 124. Mheshimiwa Spika, katika mwaka wa fedha 2022/2023, Wizara kupitia minada, machinjio, vituo vya ukaguzi ndani ya nchi na mipakani (Zoo-sanitary Inspection Border Posts), itaendelea na ukaguzi wa mifugo na mazao mbalimbali ya mifugo ili kulinda afya ya jamii. Katika kutekeleza jukumu hilo, Wizara inatazamia kuratibu uchinjaji na ukaguzi wa ng’ombe wapatao 1,800,000, mbuzi 1,000,000, kondoo 300,000 na nguruwe 350,000. 125. Mheshimiwa Spika, Wizara pia itaratibu ukaguzi wa mifugo na mazao mbalimbali ya wanyama ambapo ng’ombe wapatao 18,000, mbuzi na kondoo 30,000 watakaguliwa na kusafirishwa nje ya nchi. Vilevile, ng’ombe wapatao 2,000, mbuzi na kondoo 68 watakaguliwa na kuingizwa nchini. Aidha, katika mwaka wa fedha 2022/2023 pamoja na mazao mengine ya mifugo, Wizara inatazamia kufanya ukaguzi wa nyama ya ng’ombe tani 12,000, nyama ya mbuzi na kondoo tani 9,000 kabla ya kusafirishwa nje ya nchi. Vile vile, kiasi cha nyama ya ng’ombe tani 200 zitakaguliwa na kuruhusiwa kuingizwa nchini. Baraza la Veterinari Tanzania 126. Mheshimiwa Spika, katika mwaka 2022/2023, Wizara kupitia Baraza la Veterinari Tanzania itafanya ukaguzi wa vituo 2,175 vya huduma ya afya ya wanyama; maadili ya watoa huduma; kukagua vyuo 20 vinavyotoa na vinavyotaka kutoa mafunzo ya afya na uzalishaji wa mifugo; kusajili Madaktari 70 wa Wanyama; kuandikisha na kuorodhesha wataalam wasaidizi 3,000; kutoa leseni 500 kwa wakaguzi wa nyama, wahimilishaji na wataalam wa maabara za veterinari; na kusajili vituo 1,000 vya kutolea huduma ya afya ya wanyama katika Mamlaka 184 za Serikali za Mitaa. Pia, Baraza litaendesha mitihani ya kuandikishwa kwa wahitimu 3,000 wa stashahada ya afya na uzalishaji wa mifugo. Ugani, Mafunzo na Utafiti 127. Mheshimiwa Spika, katika mwaka 2022/2023, Wizara itaendelea kusimamia na kuratibu Kampasi 8 za LITA na vyuo binafsi 11 vinavyotoa Mafunzo ya Mifugo ili kudhibiti ubora wa elimu inayotolewa katika vyuo hivyo. Aidha, Wizara itafanya kampeni ya uelimishaji kwa wafugaji ili kubadilisha mifumo ya ufugaji kuelekea katika ufugaji wa kibiashara na wenye tija, Kampeni hii itafanywa na vyuo vya LITA na Maafisa Ugani katika Mamlaka za Serikali za Mitaa. Pia, Wizara itaendelea kuratibu vituo saba (7) vya TALIRI na Taasisi kumi (10) zinazofanya tafiti za mifugo nchini. Lengo ni kuwa na tafiti zinazotatua changamoto za sekta ya mifugo kwa kuzingatia sheria na kanuni za utafiti kwa utekelezaji wa Agenda ya Utafiti wa Mifugo ya mwaka 2020 - 2025. 128. Mheshimiwa Spika, katika mwaka 2022/2023, Wizara itaendelea kuboresha huduma za ugani kwa kununua pikipiki 1,000 na kuzisambaza kwa Maafisa Ugani katika Mamlaka za Serikali za Mitaa; kuwasajili Maafisa Ugani 3,000 na Wafugaji 1,000,000 katika Mfumo wa M- Kilimo; na kufanya mafunzo rejea kwa Maafisa Ugani 300 wa Mamlaka za Serikali za Mitaa. Aidha, Wizara itaanzisha mashamba darasa 30 ya mifugo. Kampuni ya Ranchi za Taifa (NARCO) 129. Mheshimiwa Spika, katika jitihada za Serikali kuchagiza maendeleo ya ufugaji wa kibiashara na wenye tija, Kampuni ya Ranchi za Taifa inakusudia kuvutia uwekezaji na kukodisha vitalu vitano (5) vyenye ukubwa wa takriban hekta 32,500 katika ranchi za Ruvu hekta 8,000; Mwisa II hekta 21,000; na Mzeri hekta 3,500 kwa wawekezaji mahiri kutoka ndani na nje ya Tanzania. Vitalu hivi vitatangazwa kwenye vyombo vya habari na Mfumo wa Ununuzi wa Umma (TANEPS). Wawekezaji watakaopewa kipaumbele ni wale watakaothibitika kuwa na mipango mahususi ya biashara (business plans) inayolenga kufuga mbegu bora za mifugo kwa ajili ya uzalishaji wa nyama na maziwa; uendelezaji wa nyanda za malisho ikiwemo kuzalisha mbegu bora za malisho; kuwapatia wafugaji wadogo nje ya ranchi soko la bidhaa zao ikiwa ni pamoja na kuwapatia mbegu bora za mifugo; kuleta teknolojia mpya katika ufugaji vikiwemo viwanda vya uchakataji mazao ya mifugo pamoja na kujali na kutunza mazingira. 130. Mheshimiwa Spika, katika mwaka 2022/2023, Kampuni ya NARCO itaendelea kuongeza uzalishaji wa ng’ombe bora wa nyama kwa ajili ya soko la ndani na nje kwa kutekeleza kazi zifuatazo:- (i) Kuzalisha ng’ombe bora 5,765; kondoo 1,609; na mbuzi 1,754; (ii) Kununua ng’ombe 13,683 wenye thamani ya Shilingi bilioni 8.29 kwa ajili ya kunenepesha na kisha kuuzwa kwenye maduka ya nyama ya NARCO; (iii) Kuuza jumla ya ng’ombe 16,009 ambapo kati ya hao ng’ombe 1,326 ni wazaliwa wa ranchi na kupata mapato ya Shilingi bilioni 12.81; (iv) Kufyeka vichaka ekari 2,600, kupima na kuweka alama za mipaka zinazoonekana katika ranchi 12 za Kagoma, Mabale, Kitengule, Kikulula, Missenyi, Kongwa, Mzeri, West Kilimanjaro, Kalambo, Usangu, Mkata na Dakawa; (v) Kujenga mabwawa manne (4) katika ranchi za Kongwa, Ruvu, Mkata na Kalambo pamoja na kisima kirefu kimoja (1) katika ranchi ya Ruvu; (vi) Kufanya Upelembaji na Ufuatiliaji (M&E) wa shughuli za uwekezaji katika vitalu 329 katika ranchi za NARCO; (vii) Kuanzisha maduka manne (4) ya kisasa ya nyama katika mikoa ya Dar es salaam, Kilimanjaro, Arusha na Dodoma; na (viii) Kutoa ushauri wa kitaalamu kwa wafugaji 266 katika vijiji vinavyozunguka ranchi za NARCO na mafunzo kwa vitendo kwa wanachuo 300 kutoka katika Vyuo vya Mafunzo ya Mifugo. Bodi ya Nyama Tanzania 131. Mheshimiwa Spika, katika mwaka 2022/2023, Bodi ya Nyama Tanzania itaendelea kuendeleza tasnia ya nyama kwa kuhamasisha uzalishaji, biashara na ulaji wa nyama bora na kusimamia tasnia ya nyama kwa kufanya ukaguzi wa maduka ya nyama 2,469, machinjio 185 na viwanda vya kuchakata na kusindika nyama 31 na minada 254 kwa kuzingatia Sheria, Kanuni na Miongozo. Serikali itaendelea kuboresha mazingira ya biashara na uwekezaji na kutafuta masoko mapya ya nyama kwa lengo la kuwezesha mauzo ya nyama nje ya nchi kiasi cha tani 10,000 ili kuongeza mchango wa tasnia ya nyama kwenye pato la Taifa uendelee kukua. Bodi ya Maziwa Tanzania 132. Mheshimiwa Spika, katika mwaka 2022/2023, Bodi ya Maziwa Tanzania itajenga vituo vya kukusanyia maziwa vinne (4), kuendelea kuratibu biashara ya maziwa, kuendelea na utekelezaji wa Mpango wa Unywaji Maziwa Shuleni katika shule 52 zenye wanafunzi 25,000; pia, Bodi itaongeza maeneo ya kuuzia maziwa katika Ofisi za Serikali kutoka ofisi 10 hadi 20; kufanya ukaguzi kwa wadau 1,200 kwenye maeneo ya mipakani, bandarini na viwanja vya ndege; kuwajengea uwezo wakaguzi wa maziwa wa Halmashauri 184; kuwajengea uwezo wadau 400 wa maziwa; na kufanya usajili kwa wadau wapya 800. Wakala ya Maabara ya Veterinari Tanzania 133. Mheshimiwa Spika, katika mwaka 2022/2023, Taasisi ya Chanjo Tanzania (TVI) itazalisha jumla ya dozi milioni 72.1 za chanjo za magonjwa saba (7); kukamilisha utengenezaji na uzalishaji wa chanjo ya Sotoka ya Mbuzi na Kondoo (PPR); kuendelea na utafiti wa utengenezaji wa chanjo ya Kichaa cha Mbwa; kununua vifaa vya maabara; na kununua magari matatu (3) yenye mfumo baridi kwa ajili ya kusambazia chanjo. Taasisi ya Utafiti wa Mifugo Tanzania (TALIRI) 134. Mheshimiwa Spika, katika mwaka 2022/2023, Taasisi ya Utafiti wa Mifugo Tanzania itaendelea kutekeleza tafiti 15 za mifugo na tatu (3) za malisho na kurasimisha aina tatu (3) za mbegu bora za malisho. Katika tafiti hizo TALIRI itaendelea na tafiti ya uhimilishaji wa mbuzi. Pia, TALIRI itaendelea kuimarisha ushirikiano wake na wadau wa utafiti ili kutekeleza kazi mbalimbali zinazohusu uzalishaji na uendelezaji wa teknolojia bora za uzalishaji wa mifugo na mazao ya mifugo ikiwemo maziwa, mayai, nyama na ngozi. 135. Mheshimiwa Spika, Wizara itaendelea kuiwezesha TALIRI ili kuimarisha mashamba ya utafiti na uzalishaji ikiwemo kununua matrekta matatu (3), majembe ya kulima kwa trekta matatu (3) na vifaa vingine muhimu ili kuiwezesha Taasisi kuendelea kuchangia upatikanaji wa mbari bora za Mifugo, malisho na vyakula bora vya Mifugo. Wakala ya Mafunzo ya Mifugo (LITA) 136. Mheshimiwa Spika, katika mwaka 2022/2023, LITA itadahili wanafunzi 4,257; kuboresha miundombinu ya kufundishia na kujifunzia katika Kampasi nane (8); na kuendelea kutoa huduma za ushauri na ugani kwa wafugaji kupitia programu ya mafunzo ya ujirani mwema (outreach programme). C. SEKTA YA UVUVI (FUNGU 64) Hali Halisi ya Sekta ya Uvuvi 137. Mheshimiwa Spika, Sekta ya Uvuvi ni miongoni mwa sekta muhimu za uchumi nchini inayochangia katika Pato la Taifa na kuondoa umaskini. Sekta hii inaongozwa na Sera ya Taifa ya Uvuvi ya Mwaka 2015 ambayo inalenga kuimarisha usimamizi, uendelezaji, uhifadhi na matumizi endelevu ya rasilimali za uvuvi na ukuzaji viumbe maji kwa kuzingatia Sheria, Kanuni na miongozo mbalimbali ya uvuvi ya kitaifa, kikanda na kimataifa. 138. Mheshimiwa Spika, Sekta ya Uvuvi inajumuisha shughuli za uvuvi katika maji ya asili na ukuzaji viumbe maji. Katika mwaka 2021, Sekta ya Uvuvi ilikua kwa asilimia 2.5 na ilichangia asilimia 1.8 kwenye Pato la Taifa. Aidha, Sekta ya Uvuvi inatoa ajira kwa watanzania takriban Milioni 4.5 katika mnyororo mzima wa thamani ambapo ajira za moja kwa moja kwa wavuvi ni 194,804 na wakuzaji viumbe maji ni 31,998. Pia, Sekta ya Uvuvi inachangia katika kipato cha familia pamoja na kuongeza usalama wa chakula na lishe ambapo samaki huchangia asilimia 30 ya protini inayotokana na wanyama. 139. Mheshimiwa Spika, shughuli za uvuvi zinafanywa zaidi na wavuvi wadogo kwenye maji ya asili ambapo huchangia takriban asilimia 95 ya samaki wote wanaovuliwa nchini. Hadi tarehe 30 Aprili, 2022, jumla ya wavuvi wadogo wapatao 194,804 walishiriki moja kwa moja katika shughuli za uvuvi kwa kutumia vyombo vya uvuvi vipatavyo 57,991 na kuwezesha kuvuna tani 415,880.64 za samaki zenye thamani ya Shilingi trilioni 2.80 (Kiambatisho Na. 21). Kati ya hizo, tani 367,003.33, sawa na asilimia 88.25 ni kutoka maji baridi na tani 48,877.30, sawa na asilimia 11.75 ni kutoka maji chumvi. 140. Mheshimiwa Spika, katika mwaka 2021/2022, Wizara imeendelea kuhamasisha, kuendeleza na kusimamia shughuli za ukuzaji viumbe maji nchini. Jumla ya wadau 12,902 walipata mafunzo mbalimbali kuhusu ukuzaji viumbe maji. Kati ya hao wadau 7,884 walipata mafunzo ya mbinu bora za ufugaji samaki na udhibiti magonjwa na 5,018 mafunzo ya kilimo cha mwani na uongezaji thamani. Jumla ya tani 28,856.87 za mazao ya ukuzaji viumbe maji zenye thamani ya Shilingi 184,719,770,930 zimezalishwa. Aidha, jumla ya vifaranga 30,632,528 vyenye thamani ya Shilingi 4,459,879,200 vimezalishwa nchini na vitotoleshi vya Wizara, Taasisi za Serikali na Sekta Binafsi hadi kufikia tarehe 30 Aprili, 2022 (Kiambatisho Na. 22). Pia, jumla ya tani 2,156.1 za chakula cha samaki (Kiambatisho Na. 23) zenye thamani ya Shilingi 6,468,300,000 zimetumika nchini hadi Aprili 30, 2022. Vilevile, vifaranga 373,200 vimepandikizwa katika malambo mbalimbali nchini ili kuongeza upatikanaji wa samaki. 141. Mheshimiwa Spika, uvuvi wa kibiashara hufanywa na meli za uvuvi wa kambamiti kwenye maji ya ndani na kitaifa na meli kubwa katika Ukanda wa Uchumi wa Bahari ambazo nyingi ni kutoka nchi za kigeni na zinalenga samaki aina ya Jodari na jamii zake. Katika mwaka 2021/2022, jumla ya meli sita (6) zilipata leseni ya kuvua katika Ukanda wa Uchumi wa Bahari. Kati ya hizo, meli tatu (3) ni za kigeni na meli tatu (3) ni za ndani. Meli hizo zimevuna jumla ya tani 437 za samaki. Pia, uvuvi wa kambamiti katika maji ya ndani na kitaifa unafanywa kuanzia mwezi Machi hadi Septemba katika kanda ya Kaskazini na mwezi Aprili hadi Agosti Kanda ya Kusini; kila mwaka. Aidha, katika msimu wa mwaka 2021 meli sita (6) zilipata leseni na kuvuna kiasi cha tani 85.84 za kambamiti zenye thamani ya Shilingi bilioni 1.6 na tani 284.92 za samaki zenye thamani ya Shilingi bilioni 1.3. Katika msimu wa mwaka 2022, jumla ya meli tisa (9) zimeomba kibali cha kufanya uvuvi wa kambamiti. 142. Mheshimiwa Spika, Serikali inaendelea kuboresha mazingira ya uzalishaji, uchakataji na uhifadhi wa mazao ya uvuvi kwa kujenga na kukarabati mialo na masoko ya samaki ili kuthibiti viwango vya ubora na usalama kwa lengo la kukuza biashara ya mazao ya uvuvi ndani na nje ya nchi. Aidha, hadi kufikia tarehe 30 Aprili, 2022, jumla ya tani 34,841.72 za mazao ya uvuvi na samaki hai wa mapambo vipande 169,089 wenye thamani ya Shilingi bilioni 475.01 waliuzwa nje ya nchi. Pia, Serikali imeendelea kuratibu uingizaji wa mazao ya uvuvi kutoka nje ya nchi hususan samaki, ambapo hadi kufikia tarehe 30 Aprili, 2022, jumla ya tani 4.75 za samaki na samaki hai wa mapambo vipande 895 wenye thamani ya Shilingi milioni 154.23 wameingizwa nchini. 143. Mheshimiwa Spika, Wizara imeendelea kutekeleza Mkakati wa Usimamizi Shirikishi na Udhibiti wa Rasilimali za Uvuvi Nchini kwa lengo la kuongeza ufanisi katika usimamizi, ulinzi na udhibiti wa rasilimali za uvuvi ili kuwa na uvuvi endelevu. Aidha, Wizara imeimarisha Kanda 4 na Vituo 36 vya Ulinzi na Usimamizi wa Rasilimali za Uvuvi kwa kuvipatia vitendea kazi na watumishi. 144. Mheshimiwa Spika, Wizara ya Mifugo na Uvuvi imesaidia kuunganisha makampuni mbalimbali na huduma ya mikopo hususan kutoka Benki ya Maendeleo ya Kilimo Tanzania (TADB) kwa kuwasaidia utayarishaji wa Maandiko ya Biashara (Bankable Business Plans). Aidha, hadi tarehe 30 Aprili, 2022, maombi ya mikopo yenye thamani ya Shilingi bilioni 56.7 yamewasilishwa benki ya TADB ambapo kiasi cha Shilingi bilioni 9.4 kimeshatolewa kwa wadau mbalimbali katika Sekta ya Uvuvi. 145. Mheshimiwa Spika, Serikali imeendelea kuweka mazingira wezeshi kwa kutunga Sheria mpya ya kusimamia uvuvi wa Bahari Kuu na Kanuni zake, kuainisha fursa za uwekezaji katika Sekta ya Uvuvi, kuboresha Kanuni za Uvuvi na kuimarisha ushirikiano na Sekta binafsi na Wadau wa Maendeleo ili kuvutia Sekta binafsi kuwekeza katika Sekta ya Uvuvi. Aidha, Serikali imeendelea kuwekeza kwa kuboresha miundombinu ya uvuvi ikiwemo mialo 33 ya kupokelea samaki na masoko manne (4). 146. Mheshimiwa Spika, katika mwaka 2021/2022, uwekezaji mkubwa katika ufugaji samaki kibiashara wenye thamani ya Shilingi bilioni 11 umefanywa na Kampuni za Tanlapia (Bagamoyo) na Tangreen (Magu). Kupitia uwekezaji huo, takriban tani 15,000 za samaki zinatarajiwa kuzalishwa kwa mwaka. Aidha, Serikali imeendelea kuhamasisha sekta binafsi kuwekeza katika sekta ya uvuvi ambapo hadi sasa kuna viwanda vikubwa vya kuchakata mazao ya uvuvi 16, viwanda vya kati vitano (5) na viwanda vidogo 33, maghala ya kuhifadhi mazao ya uvuvi 90, viwanda 13 vya kuchakata mabondo ya Sangara na viwanda vitano (5) vya kutengeneza zana za uvuvi. Pia, Serikali imeingia mashirikiano na Serikali ya Misri, kupitia Kampuni ya Taifa ya Uvuvi na Ukuzaji Viumbe Maji (National Company for Fishing and Aquaculture), kwa lengo la kuwekeza kwa pamoja na Shirika la Uvuvi Tanzania - TAFICO. 147. Mheshimiwa Spika, Serikali imepata mzabuni (China Harbour Engineering Co. Ltd) kwa ajili ya ujenzi wa bandari ya uvuvi katika eneo la Kilwa Masoko Mkoani Lindi. Aidha, ujenzi wa bandari hiyo unatarajiwa kuanza mwishoni mwa mwezi Mei, 2022. Uwepo wa bandari ya uvuvi utaimarisha uvuvi wa bahari kuu, kutoa fursa za ajira kwa watanzania, kuongeza upatikanaji wa malighafi kwa viwanda vya kuchakata samaki na mazao ya uvuvi. 148. Mheshimiwa Spika, Serikali imeendelea kukabiliana na vitendo vya uvuvi haramu katika maeneo ya bahari na maji baridi. Mafanikio yaliyopatikana kutokana na jitihada hizo ni kudhibitiwa kwa uvuvi wa kutumia milipuko katika Ukanda wa Bahari ya Hindi kwa asilimia 95. Aidha, kwa upande wa maji baridi uvuvi haramu umepungua kwa takriban asilimia 80. Vilevile, Wizara imechukua hatua stahiki za kisheria kwa watuhumiwa 1,123 waliobainika kujihusisha na vitendo vya uvuvi haramu nchini. 149. Mheshimiwa Spika, Wizara kwa kushirikiana na Benki ya NMB, tarehe 31 Oktoba, 2021 imezindua Mpango wa Bima kwa wavuvi ujulikanao kama ‘Bima ya Jahazi’ kwa wavuvi wadogo. Kufuatia kuzinduliwa kwa mpango huo, Benki ya NMB imeingia Mkataba na Kampuni ya Bima ya Britam kwa ajili ya utekelezaji wa mpango wa Bima ya Jahazi. Bima hiyo inalenga kuwasaidia wavuvi wadogo kupata fidia na kugharamia matibabu pindi wanapopatwa na majanga mbalimbali, ikiwemo ajali na kuungua kwa mitumbwi. 150. Mheshimiwa Spika, Wizara kwa kushirikiana na Shirika lisilo la Kiserikali la Usimamizi wa Mazingira na Maendeleo (Environmental Management and Economic Development Organization – EMEDO) itatekeleza Mradi wa Shilingi bilioni 2.7 wenye lengo la kupunguza vifo vya wavuvi vinavyotokana na kuzama majini. Mradi huo ambao utatekelezwa kwa kipindi cha miaka mitatu (2022-2025) utahusisha mikoa ya Mwanza, Mara na Kagera. MAPATO NA MATUMIZI YA FEDHA KWA MWAKA 2021/2022 Makusanyo ya Maduhuli kwa Mwaka 2021/2022 151. Mheshimiwa Spika, katika mwaka wa fedha 2021/2022, Wizara ilikadiria kukusanya Shilingi 40,000,000,000 kupitia Fungu 64. Hadi tarehe 30 Aprili, 2022, Shilingi 19,171,950,269.11 zilikusanywa sawa na asilimia 63.9 ya lengo la kukusanya hadi tarehe 30 Aprili, 2022 (Kiambatisho Na. 24). Fedha hizi zimekusanywa kutoka vyanzo vifuatavyo: leseni za kusafirisha samaki na mazao yake (Export Licences); leseni za uingizaji mazao ya uvuvi (Import Licences); ushuru wa mrabaha (Export Royalty); mrabaha wa kuingiza mazao ya uvuvi nchini (Import Royalty), leseni za uvuvi katika Ukanda wa Uchumi wa Bahari Kuu, tozo ya maabara; leseni za uvuvi wa kambamiti, mauzo ya vifaranga vya samaki na faini kwa makosa mbalimbali ya ukiukwaji wa sheria za uvuvi (Kielelezo Na. 1). Kielelezo Na. 1: Makusanyo ya Maduhuli kwa Mwaka wa Fedha 2021/2022 hadi tarehe 30 Aprili, 2022 152. Mheshimiwa Spika, Miongoni mwa sababu za kutofikia lengo la makusanyo ni pamoja na kuwepo kwa mianya ya utoroshaji wa mazao ya uvuvi kwenye maeneo ya maji na mipakani; kuwepo kwa uvuvi na biashara haramu ya mazao ya uvuvi; Upungufu wa watumishi wa Sekta ya Uvuvi kwenye vituo vya Ulinzi na Usimamizi wa rasilimali za Uvuvi na Uthibiti Ubora wa Viwango na Masoko; ufinyu wa bajeti na uhaba wa vitendea kazi kwenye baadhi ya vituo kama magari, pikipiki na boti; na kuwepo kwa ukwepaji wa ulipaji wa ushuru (Export Royalty) kwa mazao yanayosafirishwa nje ya nchi. Fedha zilizoidhinishwa kwa Mwaka 2021/2022 153. Mheshimiwa Spika, katika mwaka 2021/2022, Wizara kupitia Fungu 64 ilitengewa jumla ya Shilingi 121,350,047,000. Kati ya fedha hizo, Shilingi 22,205,681,000 ni kwa ajili ya Matumizi ya Kawaida na Shilingi 99,144,366,000 ni kwa ajili ya kutekeleza miradi ya maendeleo. Matumizi ya Bajeti ya Kawaida. 154. Mheshimiwa Spika, katika mwaka 2021/2022, Wizara ya Mifugo na Uvuvi -Fungu 64 - Sekta ya Uvuvi, ilitengewa bajeti ya matumizi ya kawaida jumla ya Shilingi 22,205,681,000. Kati ya fedha hizo, Shilingi 11,575,270,000 ni kwa ajili ya Mishahara ya Watumishi wa Wizara (PE) na Shilingi 10,630,411,000 ni kwa ajili ya Matumizi Mengineyo (OC). Hadi tarehe 30 Aprili, 2022, jumla ya Shilingi 19,406,293,018 zimetolewa, sawa na asilimia 87.4 kwa ajili ya Matumizi ya Kawaida ambapo Shilingi 9,630,617,543.70 ni fedha za mishahara ya watumishi (PE) na Shilingi 9,775,675,474.20 ni fedha za matumizi mengineyo. Matumizi ya Bajeti ya Maendeleo 155. Mheshimiwa Spika, katika mwaka 2021/2022, Wizara kupitia Fungu 64 – Sekta ya Uvuvi ilitengewa kiasi cha Shilingi 99,144,366,000 kwa ajili ya kutekeleza miradi ya maendeleo ikiwa ni fedha za ndani na nje. Kati ya fedha hizo, Shilingi 62,550,000,000 ni fedha za ndani na Shilingi 36,594,366,000 ni fedha za nje. Hadi tarehe 30 Aprili, 2022, jumla ya Shilingi 3,952,067,467 zimetumika ikiwa ni sawa na asilimia 6.3 kutoka vyanzo vya ndani. UTEKELEZAJI WA MAJUKUMU KATIKA MWAKA 2021/2022 Usimamizi wa Sera na Sheria 156. Mheshimiwa Spika, Serikali imeendelea kutekeleza Sera ya Uvuvi ya mwaka 2015 kupitia Sheria na Kanuni za kusimamia Sekta ya Uvuvi zikiwemo Sheria ya Uvuvi Na. 22 ya Mwaka 2003 na Kanuni zake za mwaka 2009 pamoja na Marekebisho yake ya mwaka 2020; Sheria ya Hifadhi za Bahari na Maeneo Tengefu Na. 29 ya mwaka 1994; Sheria ya Kusimamia na Kuendeleza Uvuvi wa Bahari Kuu Na. 5 ya Mwaka 2020 na Kanuni zake za mwaka 2021, na Sheria ya Taasisi ya Utafiti wa Uvuvi Tanzania Na. 11 ya mwaka 2016. Lengo kuu la Sera ya Taifa ya Uvuvi ya Mwaka 2015 ni kuimarisha usimamizi, uendelezaji, uhifadhi na matumizi endelevu ya rasilimali za uvuvi na ukuzaji viumbe maji. 157. Mheshimiwa Spika, Serikali pia imeendelea kutoa elimu kuhusu sera ya uvuvi, sheria na kanuni za uvuvi kwa wadau wa uvuvi kupitia huduma za ugani, mafunzo rejea, semina, mikutano, elimu kwa umma (vipindi vya televisheni na redio) na maonesho ya kitaifa, kikanda na kimataifa pamoja na kusambaza nakala 900 za Sera ya Uvuvi. Lengo ni kujenga uelewa wa pamoja kuhusu dhana ya uvuvi na ukuzaji viumbe maji endelevu. 158. Mheshimiwa Spika, katika mwaka wa 2021/2022, Wizara ya Mifugo na Uvuvi ilipokea hoja na malalamiko mbalimbali kutoka kwa wadau wa sekta ya uvuvi kuhusiana na maboresho yaliyofanywa mwaka 2020 katika Kanuni ya Uvuvi ya mwaka 2009. Pia, Wizara ilipokea hoja mahsusi kutoka kwenye Kamati ya Kudumu ya Bunge ya Sheria Ndogo. Miongoni mwa hoja na malalamiko hayo yalihusu matumizi ya nyavu ambazo zimefanyiwa maboresho na wavuvi wenyewe kinyume na viwango vinavyokubalika; matumizi ya mtando (Ringnet) kwa ajili ya kuvua baharini muda wa mchana na kwenye kina chini ya mita 50; uvuvi wa kutumia mtando katika Ziwa Tanganyika wakati wa mchana na chini ya mita 1,000 kutoka ufukweni; Viwango vya juu vya tozo na ada za leseni za mazao ya uvuvi; kubadili tafsiri ya vyama vya ushirika kwenye Kanuni husika ili itambue vyama vingine visivyo vya ushirika vilivyosajiliwa chini ya Sheria nyingine ikiwemo Sheria za Mamlaka za Serikali za Mitaa. Malalamiko mengine yalihusu matumizi ya taa zinazotumia mwanga wa sola zenye uwezo usiozidi Watt kumi (10) na taa zisizozidi tano (5) kwa chombo cha uvuvi katika ziwa Tanganyika na matumizi ya jenereta katika bahari ya Hindi. 159. Mheshimiwa Spika, Wizara ya Mifugo na Uvuvi imefanyia kazi malalamiko na hoja zote za wadau wa sekta ya uvuvi na kutoa mrejesho kwa Wahusika. Aidha, tarehe 25 Agosti, 2021 na tarehe 30 Machi, 2022 Wizara ilipata fursa ya kukutana na Kamati ya Kudumu ya Sheria Ndogo na kutoa mrejesho. Kufuatia hatua hizo, tayari Wizara imeandaa mapendekezo ya marekebisho ya Kanuni ya Uvuvi ya mwaka 2009 ili kuboresha mazingira ya wavuvi na wafanyabiashara wa samaki na mazao ya uvuvi. Vilevile, Wizara ya Mifugo na Uvuvi kwa kushirikiana na wizara ya Fedha na Mipango kupitia Kamati ya Taifa ya maboresho ya Kodi imeandaa mapendekezo ya maboresho ya ada na leseni na tozo mbalimbali za kusafirisha nje mazao ya uvuvi. Hatua hii inalenga kupunguza gharama kwa wafanyabiashara, kuchochea uzalishaji na uwekezaji katika sekta ya uvuvi na hatimaye kuongeza mapato ya Serikali kupitia sekta ya uvuvi. 160. Mheshimiwa Spika, Wizara imefanya marekebisho ya tozo za Kitengo cha Hifadhi za Bahari na Maeneo Tengefu za mwaka 2009 kupitia Tangazo la Serikali Na. 496B la tarehe 30 Juni, 2021 kwa lengo la kupunguza ada za utalii wa ndani, kuweka tozo kwa wakazi wa Afrika Mashariki pamoja na wageni wenye vibali nchini na kuweka tozo za mahoteli kulingana na uwekezaji wa hoteli. Utekelezaji wa tozo hizo mpya ulianza kutumika mwezi Julai, 2021. 161. Mheshimiwa Spika, katika mwaka 2021/2022, Wizara imefanya tafsiri ya Sheria zinazosimamia Sekta ya Uvuvi katika kutekeleza Sheria ya Marekebisho ya Sheria Mbalimbali Na. 1 ya Mwaka 2021 (Miscellaneous Amendment) iliyopitishwa na Bunge lako tukufu ya kutaka Sheria zote kuwa katika lugha ya Kiswahili. Usimamizi wa Takwimu za Uvuvi 162. Mheshimiwa Spika, katika mwaka 2021/2022, Serikali imeendelea kuratibu, kukusanya, kuchakata na kusimamia upatikanaji wa takwimu za uvuvi kwa kuboresha mfumo wa kielektroniki (e-CAS) wa ukusanyaji takwimu za uvuvi kwa lengo la kuwa na uvuvi endelevu. Katika mwaka 2021/2022, jumla ya wavuvi 194,804 walitumia vyombo vya uvuvi 57,991 na kushiriki katika shughuli za uvuvi ikilinganishwa na wavuvi 195,435 waliotumia vyombo vya uvuvi vipatavyo 58,231 mwaka 2020/2021. 163. Mheshimiwa Spika, hadi kufikia mwezi April 2022, jumla ya tani 415,880.64 za samaki zenye thamani ya Shilingi trilioni 2.80 zilivunwa, ikilinganishwa na tani 422,859.78 za samaki zenye thamani ya Shilingi trilioni 2.62 zilizovunwa katika kipindi kama hiki mwaka 2020/2021 (Kielelezo Na. 2). 164. Mheshimiwa Spika, kati ya tani 415,880.64 tani 288,165.61 sawa na asilimia 66.89 ni kutoka Ziwa Victoria, tani 73,506.78 sawa na asilimia 17.67 ni kutoka Ziwa Tanganyika, tani 48,877.30 sawa na asilimia 11.75 ni kutoka Ukanda wa Bahari ya Hindi, tani 5,115.21 sawa na asilimia 1.23 ni kutoka Ziwa Nyasa, tani 10,215.75 sawa na asilimia 2.46 ni kutoka maji madogo. Kielelezo Na. 2: Mlinganisho wa uvunaji wa Samaki kwa mwaka 2020/2021 na 2021/2022 hadi Mwezi Aprili, 2022. 165. Mheshimiwa Spika, katika mwaka 2021/2022, Wizara imeendelea kuboresha mfumo wa kielektroniki (e-CAS) wa ukusanyaji takwimu za uvuvi na mfumo huo umewezesha ukusanyaji wa takwimu za uvuvi katika Ziwa Victoria, Tanganyika na Bahari ya Hindi. Vilevile, Serikali imefanya ufuatiliaji na tathmini ya ukusanyaji wa takwimu za uvuvi katika Halmashauri 17 za Ukanda wa Pwani ya Bahari ya Hindi. Aidha, Wizara kwa kushirikiana na Shirika la World Wide Fund for Nature (WWF) imetoa simu janja (smart phones) kwa Maeneo ya Usimamizi wa Pamoja (Collaborative Fisheries Management Areas – CFMAs) katika Wilaya za Mafia, Kibiti, Kilwa, Mtwara vijijini na Kigamboni kwa ajili ya kukusanya takwimu za uvuvi pamoja na kuchukua matukio na taarifa nyingine za uvuvi. Pia, katika kuimarisha usimamizi wa rasilimali za uvuvi, Serikali imetoa injini tatu (3) zenye nguvu za farasi 40 kwa wadau wa uvuvi kama ifuatavyo: Halmashauri ya Wilaya ya Mafia moja (1) kwa Idara ya uvuvi; na Halmashauri ya Wilaya ya Kibiti kwa BMU mbili (2). Usimamizi na Ulinzi wa Rasilimali za Uvuvi 166. Mheshimiwa Spika, katika mwaka 2021/2022, Wizara imeendelea kutekeleza Mkakati wa Usimamizi Shirikishi na Udhibiti wa Rasilimali za Uvuvi nchini wenye lengo la kuimarisha usimamizi na ulinzi wa rasilimali za uvuvi ili kuwa na uvuvi endelevu. Aidha, Mkakati unalenga kukuza uelewa miongoni mwa wadau wa uvuvi na kupunguza kero za wananchi kwa kuongeza uwazi katika utendaji wa majukumu ya kila siku. Pia, Mkakati umeweka bayana mfumo wa kudhibiti uingizaji, utengenezaji na usambazaji wa zana zote za uvuvi nchini. 167. Mheshimiwa Spika, Serikali imeendelea kulinda na kusimamia rasilimali za uvuvi katika Bahari ya Hindi, maziwa, mabwawa na mito kwa kufanya doria shirikishi za mara kwa mara pamoja na operesheni maalum. Hadi tarehe 30 Aprili, 2022, jumla ya siku kazi 5,695 za operesheni maalum na doria shirikishi zimefanyika ikiwa ni asilimia 73.01 ya lengo la siku kazi 7,800 kwa mwaka 2021/2022. Pia, Kikosi Kazi cha Kitaifa cha Kudhibiti Uharibifu wa Kimazingira (National Multi- Agency Task Team – NMAT) kimefanya operesheni tatu (3) katika Ukanda wa Ziwa Victoria, Ukanda wa Pwani ya Bahari ya Hindi na Bwawa la Mtera. Matokeo ya operesheni na doria yalikuwa ni kukamatwa kwa zana haramu za uvuvi na samaki wachanga (Kiambatisho Na. 25). Aidha, watuhumiwa 1,123 walikamatwa na kesi tatu (3) zimefunguliwa Mahakamani kufuatia makosa ya uvunjaji wa sheria. 168. Mheshimiwa Spika, katika kuimarisha ulinzi wa rasilimali za uvuvi, vituo 36 vya Ulinzi na Usimamizi wa Rasilimali za Uvuvi vimepatiwa vitendea kazi, rasilimali watu na rasilimali fedha ili viweze kutekeleza majukumu ya ulinzi na usimamizi wa rasilimali za uvuvi. Aidha, Serikali imenunua injini za kupachika 12 ambazo zimepelekwa katika Vituo vya Usimamizi wa Rasilimali za Uvuvi vya Mwanza, Geita, Ukerewe, Kanyigo-Marehe na Simiyu. Pia, Serikali imenunua boti za doria 16 ambazo zimepelekwa kwenye vituo vya ulinzi wa rasilimali za uvuvi (Kiambatisho Na. 26). Vilevile, Wizara imepokea boti moja ya doria na injini moja (1) ya kupachika yenye nguvu za farasi 40 kutoka Kampuni ya DHL ambayo itatumika kuimarisha usimamizi katika Ukanda wa Ziwa Tanganyika. 169. Mheshimiwa Spika, Wizara imeendelea kuimarisha usimamizi shirikishi wa rasilimali za uvuvi kwa kuvijengea uwezo Vikundi vya Usimamizi Shirikishi wa Raslimali za Uvuvi (BMUs) pamoja na kushirikiana na Mashirika yasiyo ya kiserikali kwa lengo la kuleta ufanisi na kuongeza tija. Hadi tarehe 30 Aprili, 2022, Vikundi vya Usimamizi Shirikishi wa Raslimali za Uvuvi (BMUs) 784 vimeanzishwa nchini kwa mchanganuo ufuatao: Ziwa Victoria (433); Ziwa Tanganyika (72); Ziwa Nyasa (29); Ziwa Rukwa (12); Bahari ya Hindi (173); Nyumba ya Mungu (20); Bwawa la Mtera (29); Ziwa Kitangiri (1); Mto Ruhuhu (11); na Mto Kilombero (4). Aidha, Wizara imetoa mafunzo kuhusu dhana ya usimamizi wa rasilimali za uvuvi unaozingatia ikolojia na mazingira kwa wavuvi 120 kutoka Vikundi vinne (4) vya BMUs vya Mandela, Mbamba Bay, Ng'ombo na Ngindo katika mwambao wa Ziwa Nyasa. 170. Mheshimiwa Spika, katika mwaka 2021/2022, Wizara kwa kushirikiana na Shirika la Seasense imeanzisha BMUs tatu (3) za Mtitimira, Namwedo na Namakongoro katika Mkoa wa Lindi na zimejengewa uwezo wa kusimamia rasilimali za uvuvi na kuandaa Sheria ndogo za kusimamia rasilimali za uvuvi. Pia, BMU hizo zimewezeshwa kuandaa mipango ya usimamizi wa rasilimali za uvuvi. Aidha, BMUs zinazounda Maeneo matatu (3) ya Usimamizi ya Pamoja (Collaborative Fisheries Management Areas – CFMAs) katika Mkoa wa Lindi zimewezeshwa kuandaa Mpango wa Usimamizi wa Pamoja wa rasilimali za uvuvi katika maeneo yao. 171. Mheshimiwa Spika, Wizara kwa kushirikiana na Shirika la Mwambao Coastal Network Tanzania imezijengea uwezo wa kusimamia rasilimali za uvuvi BMUs 16 katika Wilaya za Pangani (9) na Mkinga (7) kwa kuzipatia mafunzo ya ukusanyaji takwimu za uvuvi, utunzaji wa fedha, usimamizi na doria ambapo wadau 201 walishiriki. Aidha, BMUs 11 katika Wilaya za Pangani (4) na Mkinga (7) ziliwezeshwa kuandaa ramani zinazoonesha aina za rasilimali za uvuvi na mahali zinapopatikana kwa wingi katika maeneo yao. 172. Mheshimiwa Spika, Baraza Kuu la Umoja wa Mataifa limeutangaza mwaka 2022 kuwa mwaka wa Uvuvi Mdogo na Ukuzaji Viumbe Maji (International Year for Artisanal Fisheries and Aquaculture - IYAFA 2022). Uamuzi wa kuadhimisha mwaka huu kuwa mwaka wa wavuvi wadogo na ukuzaji viumbe maji unatokana na mchango wao mkubwa katika kuzalisha mazao ya uvuvi ambayo ni chakula chenye protini nyingi na hivyo kuchangia katika kutatua changamoto za utapiamlo na magonjwa yanayohusiana na lishe. Wizara kwa kushirikiana na Shirika la Chakula na Kilimo Duniani-FAO imefanya maadhimisho hayo kitaifa tarehe 6 hadi 8 Machi, 2022 Jijini Mwanza ambapo wadau mbalimbali walishiriki. Uthibiti wa Ubora na Usalama wa Mazao ya Uvuvi 173. Mheshimiwa Spika, katika mwaka 2021/2022, Wizara imeendelea kuimarisha uthibiti wa ubora na usalama wa mazao ya uvuvi kwa kufanya jumla ya kaguzi 8,598 za kuhakiki uimara wa mfumo wa uzalishaji wa mazao ya uvuvi yenye ubora na usalama. Kaguzi hizo zimefanyika katika viwanda 19 vya kuchakata samaki, viwanda 56 vya samaki hai, mialo ya kupokelea samaki 31, masoko 4, maghala ya kuhifadhia mazao yaliyokaushwa 39, viwanda vya kugandisha samaki 31, viwanda vya mabondo 13, meli kubwa 5 za uvuvi na vyombo 1,221 vya kusafirisha mazao ya uvuvi. 174. Mheshimiwa Spika, jumla ya kaguzi 1,468 zimefanyika viwandani ambazo ni kaguzi 1,152 za kawaida na kaguzi za kina 316; kaguzi 1,666 zimefanyika kwenye maghala ya kuhifadhia samaki, viwanda vya kugandisha samaki, magari ya kusafirisha samaki, mialo ya kupokelea samaki pamoja na masoko ya samaki. Vilevile, kaguzi 5,464 ni kwa ajili ya uhakiki wa ubora na usalama wa mazao ili kutoa vyeti vya afya kabla ya kusafirishwa nje ya nchi. 175. Mheshimiwa Spika, katika mwaka 2021/2022, Wizara kupitia Maabara ya Taifa ya Uvuvi imeendelea kuhakiki ubora na usalama wa samaki na mazao yake ili kukidhi viwango vinavyokubalika kitaifa, kikanda na kimataifa. Aidha, Maabara ya Uvuvi imepokea sampuli 2,027 na kufanya vipimo 6,411 vya uchunguzi wa vimelea na kemikali ambapo Shilingi 409,450,000 zilikusanywa ikilinganishwa na sampuli 2,621 zilizopokelewa na vipimo 5,895 vyenye thamani ya Shilingi 376,590,000 vilivyofanyika mwaka 2020/2021. Pia, Maabara imeendelea kuhuisha hadhi ya Ithibati kupitia kaguzi za kina za Taasisi ya Ithibati ya Nchi za Jumuiya ya Maendeleo ya Kusini mwa Afrika (SADCAS) na hivyo kufanikiwa kukidhi kiwango cha kimataifa cha ISO17025:2017. 176. Mheshimiwa Spika, Serikali inaendelea kuimarisha mazingira ya uzalishaji, uchakataji, uhifadhi wa mazao ya uvuvi pamoja na miundombinu ya uvuvi ikiwemo mialo ya kupokelea samaki na masoko kwa lengo la kuthibiti viwango vya ubora na usalama. Aidha, hadi tarehe 30 Aprili, 2022, tani 34,841.72 za mazao ya uvuvi na samaki hai wa mapambo 169,089 wenye thamani ya Shilingi bilioni 475.01 waliuzwa nje ya nchi na kuingizia Serikali mrabaha wa Shilingi bilioni 15.47 (Kiambatisho Na. 27) ikilinganishwa na tani 32,962.79 na samaki hai wa mapambo 104,524 wenye thamani ya Shilingi bilioni 460.62 waliouzwa nje ya nchi na kuingizia Serikali mrabaha wa Shilingi bilioni 15.55 mwezi Aprili, 2021. Aidha, Serikali imeendelea kusimamia uingizaji wa samaki ndani ya nchi kutoka nchi mbalimbali ambapo hadi tarehe 30 Aprili, 2022, jumla ya samaki wa mapambo 895 na tani 4.75 za samaki vyote vikiwa na thamani ya Shilingi milioni 154.23 zimeingizwa nchini (Kiambatisho Na. 28) ikilinganishwa na samaki wa mapambo 50 na tani 5.48 za samaki wenye thamani ya Shilingi milioni 170.26 zilizoingizwa nchini mwaka 2020/2021. 177. Mheshimiwa Spika, Wizara kupitia Mfuko wa Kuhifadhi Mazingira Duniani (World Wide Fund for Nature - WWF) ilivipatia vikundi 24 vya wanawake wasindikaji na wafanyabiashara wa samaki majokofu makubwa 24 ya kuhifadhia mazao ya uvuvi katika Wilaya za Mkuranga (8), Kibiti (2), Mafia (5), Kilwa (5) na Mtwara Vijijini (4) kwa lengo la kupunguza upotevu wa baada ya kuvuna na kuongeza thamani ya mazao ya uvuvi. Hifadhi za Bahari na Maeneo Tengefu 178. Mheshimiwa Spika, Hifadhi za Bahari na Maeneo Tengefu zinalenga kuhifadhi uoto wa asili, nyasi za bahari, matumbawe, mazalia na makuzi ya samaki, pamoja na kulinda na kuhifadhi samaki na viumbe waliohatarini kutoweka kama samaki aina ya papa potwe, Silikanti na viumbe vingine vya baharini kama Kasa na Kaa wanaokwea minazi waitwao tuyuyu (coconut crab). Vilevile, uhifadhi unalenga kulinda ndege wanaohama kutoka bara moja kwenda bara lingine, popo wanaokula matunda, viboko (wanaoitika kwa miluzi), magofu yenye historia za kusisimua na karakana za utengenezaji wa boti za asili. Aidha, maeneo hayo ya hifadhi yana vivutio mbalimbali vya utalii zikiwemo fukwe nzuri zenye mchanga laini na mweupe vinapatikana katika maeneo machache sana hapa duniani na hivyo kuifanya Tanzania kuwa miongoni mwa nchi chache zenye vivutio vya asili katika pwani na bahari. 179. Mheshimiwa Spika, katika mwaka 2021/2022, Wizara kupitia Kitengo cha Hifadhi za Bahari na Maeneo Tengefu (MPRU) imeendelea kusimamia maeneo 18 yanayohusisha hifadhi za bahari tatu (3) ambazo zipo katika mikoa ya Mtwara (Hifadhi ya Ghuba ya Mnazi na maingilio ya Mto Ruvuma); Pwani (Hifadhi ya Bahari ya Kisiwa cha Mafia); na Tanga (Hifadhi ya Bahari ya Silikanti Tanga) pamoja na maeneo tengefu (15) katika mikoa ya Dar es Salaam (7), Pwani (3) na Tanga (5). Mojawapo ya maeneo hayo ni kisiwa kidogo cha Shungimbili ambapo MPRU imeingia makubaliano na mwekezaji kampuni ya Thanda Tanzania Limited kujenga na kuendesha hoteli ya kitalii ya nyota tano. Pamoja na kulipa maduhuli ya Serikali, uwekezaji huu umeleta faida kubwa kwa nchi ikiwemo kutoa ajira, kipato na kuongeza idadi ya watalii kwa kuitangaza Tanzania ikiwemo kushinda tuzo za Africa’s Leading Luxury Island na World’s Leading Exclusive Private Island 2021 kwenye tuzo za World Travel Awards kwa mwaka 2021. 180. Mheshimiwa Spika, katika kusimamia matumizi endelevu ya bioanuwai na mifumo ikolojia ya bahari jumla ya doria zenye siku kazi 480 zilifanyika hadi tarehe 30 Aprili, 2022, katika maeneo yote ya hifadhi za bahari na maeneo tengefu. Aidha, elimu kuhusu sheria na matumizi ya zana sahihi na uvuvi endelevu imetolewa ili kuhifadhi rasilimali za bahari kwa vizazi vya sasa na vijavyo. 181. Mheshimiwa Spika, Wizara kupitia MPRU ilishiriki katika maonesho ya kikanda na kimataifa yakiwemo maonesho ya 45 ya Biashara Sabasaba, Africa Mashariki (EAC EXPO 2021) pamoja na kujitangaza kupitia Utalii Popote, Kevi Business Media, Safari Channel, na Channel Ten. Hadi tarehe 30 Aprili, 2022 jumla ya watalii 22,562 walitembelea maeneo ya hifadhi za bahari kati yao watalii wasio watanzania ni 12,257 na watanzania ni 9,049 ikilinganishwa na jumla ya watalii 17,292 ambapo watalii wasio watanzania walikuwa 9,659 na watanzania 7,633 katika kipindi kama hicho mwaka 2021. Usimamizi wa Uvuvi katika Bahari Kuu 182. Mheshimiwa Spika, katika mwaka 2021/2022, Mamlaka ya Kusimamia Uvuvi wa Bahari Kuu (Deep Sea Fishing Authority – DSFA) imetoa leseni 25 za uvuvi wa bahari kuu, kukodisha (chartering) na kutoa kibali cha kuvua nje ya maji ya Tanzania kwa meli moja (Pacific Star) na kukusanya Shilingi bilioni 3.3 ikilinganishwa na idadi ya meli sita (6) zilizopewa leseni na kukusanya jumla ya Shilingi 288,677,014.7 mwaka 2020/2021. Mafanikio hayo yametokana na hatua zinazochukuliwa za kuvutia uvuvi katika bahari kuu ikiwemo kuweka mazingira wezeshi kupitia Sheria mpya ya Kusimamia na Kuendeleza Uvuvi wa Bahari Kuu, Na. 5 ya mwaka 2020 na Kanuni zake za mwaka 2021. 183. Mheshimiwa Spika, Mamlaka imeingia makubaliano ya uvuvi na Kampuni ya Uvuvi ya ALBACORA Group kutoka Hispania ikiwa ni juhudi za kuvutia uwekezaji katika Sekta ya Uvuvi kupitia uvuvi wa bahari kuu. Makubaliano hayo yatapelekea meli za kampuni hiyo kusajiliwa Tanzania na kufanya shughuli za uvuvi katika bahari kuu. Katika kutekeleza makubaliano hayo, tarehe 21 Machi, 2022, meli ya PACIFIC STAR inayomilikiwa na kampuni ya ALBACORA Group ilipokelewa katika Bandari ya Dar es Salaam na Viongozi wa Wizara husika za SMT na SMZ pamoja na Kamati ya Kudumu ya Bunge ya Kilimo, Mifugo na Maji. Aidha, ALBACORA pamoja na kulipia leseni ya uvuvi ya kiasi cha Dola za Kimarekani 21,000, pia imelipa kiasi cha Dola za Kimarekani 400,000 kwa mwaka kwa meli hiyo ya uvuvi wa nyavu za kuzungusha (purse seine), itashusha kiasi cha tani 100 za samaki wasiolengwa nchini na kuuza tani 300 za samaki waliolengwa kwa makampuni ya hapa nchini. Vilevile, kampuni hiyo itajenga kiwanda cha kuchakata samaki ambacho kitatoa ajira zipatazo 100 na kuongeza mapato yatokanayo na uvuvi wa bahari kuu kwa kusafirisha nje samaki na mazao yake. Aidha, watanzania wawili (2) watapatiwa mafunzo kila mwaka katika kozi za ubaharia nchini Hispania na kuajiri mabaharia Watanzania wasiopungua watano (5) kila mwaka. 184. Mheshimiwa Spika, Mamlaka imezijengea uwezo taasisi za utafiti na vyuo vikuu nchini kwa kutoa vifaa vya utafiti vyenye thamani ya Shilingi 302,160,752. Taasisi zilizopatiwa vifaa hivyo ni Taasisi ya Sayansi za Bahari (IMS), Chuo Kikuu cha Dar es Salaam (UDSM), Chuo Kikuu cha Taifa cha Zanzibar (SUZA), Chuo Kikuu cha Kilimo Sokoine (SUA) na Taasisi za Utafiti wa Uvuvi (TAFIRI na ZAFIRI). Aidha, DSFA imewajengea uwezo wavuvi wadogo kwa kuwapatia vifaa vya kuwawezesha wavuvi kukusanya takwimu vikiwemo GPS, mizani, tablets na simu janja. 185. Mheshimiwa Spika, Serikali kupitia DSFA imekamilisha ujenzi wa chelezo cha kupandishia boti za ukaguzi katika Ofisi za Mamlaka – Fumba, Zanzibar. Kukamilika kwa chelezo hicho kutapunguza gharama na kurahisisha shughuli za ukaguzi wa meli za uvuvi bandarini au maeneo ya karibu ya bandari. Aidha, Mamlaka imeendelea kudhibiti uvuvi haramu kwa kusimamia kikamilifu Sheria na Kanuni na kuboresha mifumo ya kufuatilia mienendo ya meli (Vessel Monitoring System - VMS na Automatic Identification System - AIS). Pia, doria saba (7) za anga zenye jumla ya masaa 64 zilifanyika katika bahari kuu kwa kushirikisha taasisi za SMT na SMZ ambazo hazikuonesha kuwepo kwa meli ya uvuvi iliyokiuka masharti au Kanuni za Uvuvi wa Bahari Kuu. 186. Mheshimiwa Spika, Mamlaka kupitia programu ya ECOFish chini ya Kamisheni ya Bahari ya Hindi (Indian Ocean Commission - IOC) iliandaa andiko lililowezesha kupata ufadhili wa jumla ya Shilingi 508,000,000 kwa miaka mitatu (3), kwa ajili ya kuimarisha usimamizi wa rasilimali za uvuvi wa bahari kuu. Aidha, Serikali kupitia DSFA ilikusanya maoni ya wadau kutoka Tanzania Bara na Zanzibar, kuyachambua na kuandaa Andiko Dhana kuhusu mapendekezo ya vivutio kwa wawekezaji wa ndani na wa nje katika uvuvi wa bahari kuu nchini. Ukuzaji Viumbe Maji 187. Mheshimiwa Spika, Serikali kupitia Wizara ya Mifugo na Uvuvi imeendelea kuhamasisha na kuendeleza shughuli za ukuzaji viumbe maji nchini kupitia vituo vya Kingolwira (Morogoro), Ruhila (Ruvuma), Mwamapuli (Tabora) Nyengedi (Lindi), Rubambagwe (Geita) na Tanga (Machui). Katika mwaka 2021/2022, jumla ya vifaranga 2,352,350 vilizalishwa ikilinganishwa na vifaranga 1,901,717 vilivyozalishwa mwaka 2020/2021. Vilevile, vitotoleshi vya taasisi za Serikali vilizalisha jumla ya vifaranga 1,036,890. Aidha, jumla ya wananchi 7,884 walipatiwa mafunzo kuhusu mbinu bora za ufugaji samaki na udhibiti wa magonjwa. Pia, Wizara kwa kushirikiana na TAMISEMI imetoa mafunzo kwa wanawake 5,018 ambao ni wakulima wa mwani katika mikoa ya Lindi (2,210), Tanga (1,421), Mtwara (1,277) na Pwani (110) kuhusu uzalishaji na uhifadhi wa zao la mwani ili liweze kukidhi viwango vya ubora. Vilevile, maafisa ugani 59 kutoka mikoa ya Arusha, Kilimanjaro, Tanga, Dar es Salaam, Songwe, Ruvuma, Kigoma, Mbeya, Katavi na Pwani walipatiwa mafunzo rejea ya mbinu bora za ufugaji samaki ili kuwaongezea ufanisi katika kuhudumia wananchi. 188. Mheshimiwa Spika, katika mwaka 2021/2022, Wizara imeendelea kuhamasisha sekta binafsi kutoka ndani na nje ya nchi kuwekeza katika mnyororo wa thamani wa ukuzaji viumbe maji. Vitotoleshi vya sekta binafsi vimezalisha jumla ya vifaranga 26,943,288 ikilinganishwa na vifaranga 18,071,752 vilivyozalishwa mwaka 2020/2021. Pia, jumla ya vifaranga 200,000 viliuzwa nchini Msumbiji. Aidha, idadi ya vitotoleshi imeongezeka kutoka 33 hadi 35. Aidha, jumla ya tani 2,156.1 za chakula cha samaki zilitumika nchini ambapo kati ya hizo, tani 540.6 zilizalishwa nchini na tani 1,615.5 ziliingizwa kutoka nchi mbalimbali ikilinganishwa na tani 1,182.47 zilizotumika mwaka 2020/2021. 189. Mheshimiwa Spika, Wizara imefanya kaguzi za siku kazi 69 katika vitotoleshi vya samaki, viwanda vya vyakula vya samaki, na mashamba ya ufugaji samaki katika mikoa ya Mwanza, Mara, Pwani na Dar es Salaam ili kutoa ushauri na kuhakikisha kama bidhaa na huduma zinakidhi vigezo. Aidha, Serikali imeendelea kutoa msamaha wa kodi ya ongezeko la thamani (VAT) na ushuru wa forodha kwa ajili ya zana na pembejeo za ukuzaji viumbe maji ili kupunguza gharama za uzalishaji. Pia, wafugaji wadogo na maafisa ugani wameendelea kupatiwa mafunzo na miongozo ya utengenezaji chakula cha samaki kwa kutumia malighafi katika maeneo yao (Farm-made feeds). 190. Mheshimiwa Spika, Wizara imefanya kampeni maalum ya kuhamasisha matumizi ya fursa zilizopo za uchumi wa buluu kwa wadau 212 wakiwemo Wakuu wa Mikoa, Wilaya, Wakurugenzi wa Wilaya, na wataalam katika Mikoa ya Tanga (69), Pwani (41), Dar es Salaam (23), Lindi (44) na Mtwara (35). Aidha, fursa zilizojadiliwa ni ukuzaji viumbe maji bahari vikiwemo samaki aina ya mwatiko, majongoo bahari, unenepeshaji kaa na kamba koche, na kilimo cha mwani. Pia, Wizara imeanza ujenzi wa vituo viwili vya kuendeleza ukuzaji viumbe maji bahari katika mikoa ya Mtwara na Dar es Salaam kwa ajili ya kutatua changamoto ya ukosefu wa mbegu za viumbe maji bahari na kuimarisha huduma za ugani katika ukanda wa pwani. Vilevile, Wizara imepeleka watumishi tisa (9) nchini Thailand ili kupata mafunzo maalum ya uzalishaji mbegu za viumbe maji bahari ili kuhakikisha vituo vinafanya kazi kwa ufanisi pale vitakapoanza kazi. 191. Mheshimiwa Spika, idadi ya wakuzaji viumbe maji imefikia 31,998 kutoka 30,064 wa mwaka 2020/2021. Aidha, idadi ya mabwawa imeongezeka hadi kufikia 31,407 kutoka 30,032 ya mwaka 2020/2021. Pia, idadi ya vizimba imefikia 780 (Ziwa Victoria – 653, Tanganyika – 3 na Malambo mbalimbali – 124) kutoka vizimba 473 katika mwaka 2020/2021. Vilevile, uzalishaji wa mazao ya ukuzaji viumbe maji umeongezeka hadi kufikia tani 28,856.87 zenye thamani ya Shilingi 184,719,770,930 kutoka tani 22,793.20 zenye thamani ya Shilingi 166,387,340,000 katika mwaka 2020/2021. Uzalishaji huu unajumuisha tani 25,286.46 za samaki maji baridi (sato na kambale) zenye thamani ya Shilingi 177,005,220,000; tani 6.0 za samaki maji chumvi (mwatiko) zenye thamani ya Shilingi 24,000,000; tani 3,514.79 za mwani zenye thamani ya Shilingi 3,690,529,500; tani 74.85 za kambamiti zenye thamani ya Shilingi 1,796,400,000; tani 30 za kambakoche walionenepeshwa zenye thamani ya Shilingi 2,700,000,000; kilo 1,144 za kaa zenye thamani ya Shilingi 19,085,352; kilo 370 za majongoo bahari zenye thamani ya Shilingi 22,200,000 na vipande 164 vya lulu vyenye thamani ya Shilingi 1,799,900. 192. Mheshimiwa Spika, kama nilivyoahidi Bunge lako Tukufu mwaka jana, Wizara kwa kushirikiana na Mikoa ya Mwanza na Kagera imefanya tathmini na kuainisha maeneo 39 ya ufugaji samaki kwa vizimba katika Ziwa Victoria. Maeneo hayo kwa Mkoa wa Mwanza 30 ni kama ifuatavyo Sengerema (9), Buchosa (6), Misungwi (3), Nyamagana (3), Ilemela (2), Magu (2) na Ukerewe (5) na kwa Mkoa wa Kagera ni 9 kama ifuatavyo Misenyi (1), Bukoba DC (4) na Muleba (4). Maeneo hayo yote yana uwezo wa kuweka vizimba 19,500 vitakavyotoa takriban ajira 5,000 na tani 100,000 za samaki zenye thamani ya shilingi bilioni 600 kwa mwaka iwapo mbinu bora za uzalishaji zitazingatiwa. Zoezi hili linalenga kupunguza gharama za awali za uwekezaji ili kuwawezesha wanawake, vijana, na wananchi wa kawaida waweze kutumia fursa iliyopo kuongeza uzalishaji samaki, kutoa ajira, kuongeza kipato na kukuza uchumi nchini. Aidha, Wizara kupitia Wakala ya Elimu ya Uvuvi na Mafunzo (FETA) kwa kushirikiana na Mkoa wa Mwanza imetoa mafunzo kuhusu ufugaji samaki kwenye vizimba kwa vijana 283 kutoka katika halmashauri za Nyamagana, Misungwi, Buchosa, Sengerema, Ukerewe, Magu na Ilemela. 193. Mheshimiwa Spika, katika mwaka 2021/2022, Wizara, kwa kushirikiana na Ofisi ya Rais TAMISEMI na Halmashauri mbalimbali nchini, imepandikiza vifaranga 373,200 vya samaki katika malambo saba (7) ili kuongeza upatikanaji wa samaki ikilinganishwa na vifaranga 101,500 waliopandikizwa katika mwaka 2020/2021. Vifaranga hivyo vimepandikizwa katika malambo yaliyopo maeneo ya Tabora – Igogo, Igombe, Kazima na Mwamapuli (156,000), Simiyu - Zanzui (94,000), Ruvuma - Mhepai (73,200) na Rukwa – Malonje (50,000). Aidha, Wizara imetoa vifaranga 32,000 ili kukiwezesha kikundi cha UWASAI kilichoko Igunga kufuga samaki kwenye vizimba katika bwawa la Mwanzugi. Vilevile, Wizara imewezesha vikundi vitatu vya wakulima wa mwani kwa kuwapatia vitendea kazi vikiwemo kamba 725 na taitai 288,000 katika mkoa wa Tanga kwenye vikundi vya mwani katika vijiji vya Kijiru (241), Moa (243) na Tawalani (241) zenye thamani ya Shilingi milioni nne (4). Vilevile, jumla ya vikundi vitatu vimepatiwa kamba 1,215 katika Mkoa wa Lindi kwenye vijiji vya Mchinga I (405), Mchinga II (405) na Kitumbikwera (405) zenye thamani ya Shilingi 8,000,000/= ili kuongeza uzalishaji wa mwani. Pia, Wizara imeendelea kushirikiana na majeshi ambapo imetoa jumla ya vifaranga 75,000 kwa 837 KJ Chita (25,000) na Gereza la Mollo – Sumbawanga (50,000) ili kuyawezesha kuanza uzalishaji wa samaki na vifaranga. Huduma za Ugani wa Uvuvi 194. Mheshimiwa Spika, katika mwaka 2021/2022, Wizara imeendelea kutoa mafunzo rejea kwa wavuvi na wakuzaji viumbe maji nchini ambapo jumla ya wadau 22,233 kutoka Halmashauri 20 nchini wamepatiwa mafunzo hayo. Halmashauri hizo ni: Sumbawanga, Nkasi, Tanganyika, Uvinza, Bukoba vijijini, Bukoba Manispaa, Muleba, Missenyi, Tanga Manispaa, Muheza, Mkinga, Pangani, Rorya, Musoma DC, Musoma MC, Kigoma MC, Kigoma DC, Mwanga, Simanjiro na Moshi DC. Aidha, Mafunzo hayo yanahusu uanzishwaji na uendeshaji wa vyama vya ushirika, matumizi sahihi ya zana ili kupunguza uvuvi haramu, ufugaji bora wa viumbe maji, uhifadhi bora wa mazao ya uvuvi, udhibiti wa ugonjwa wa UKIMWI, kifua kikuu, madawa ya kulevya na magonjwa yasiyoambukiza. 195. Mheshimiwa Spika, Wizara imeendelea kutoa elimu kuhusu Sera, Sheria, Kanuni za Sekta ya Uvuvi. Aidha, masuala kuhusu ukuzaji wa viumbe maji, uvuvi endelevu na uanzishwaji wa vya ushirika vya wavuvi na ukuzaji viumbe maji ambapo jumla ya wadau 47,731 walishiriki ambapo wadau 44,500 wamepatiwa elimu katika maonesho ya Biashara ya Kimataifa (Sabasaba) na wadau 3,231 wamepata elimu katika maonesho ya siku ya chakula dunia. 196. Mheshimiwa Spika, Wizara imeendelea kuhamasisha uanzishwaji wa vyama vya ushirika vya wavuvi na wakuzaji viumbe maji katika Halmashauri mbalimbali ambapo jumla ya vyama vipya 25 vimeanzishwa na hivyo kufanya vyama vya ushirika vilivyotambuliwa hadi sasa kufikia 172. Aidha, injini saba (7) zimegawiwa kwa vyama saba (7) vya ushirika vya Kabwe (Nkasi), Mwamgongo (Kigoma Vijijini), Msangamkuu (Mtwara Vijijini), Mchinga (Lindi), Kilwa Kivinje (Kilwa), Igombe (Ilemela) na Chembaya (Buchosa). 197. Mheshimiwa Spika, jumla ya vipindi 24 vya redio na 25 vya luninga vimeandaliwa na kurushwa hewani kuhusu usimamizi wa rasilimali za uvuvi na Ukuzaji viumbe maji ikijumuisha ufugaji wa samaki katika vizimba. Aidha, nakala 8,800 za machapisho yaliyohusu ufugaji bora wa samaki, athari za uvuvi haramu na uhifadhi bora wa mazao ya uvuvi yalichapishwa na kusambazwa kwa wadau wa uvuvi kwa lengo la kutoa elimu na uelewa kuhusu Sekta ya uvuvi. 198. Mheshimiwa Spika, Katika mwaka 2021/2022, Wizara imeendelea kutoa huduma za ugani nchini kwa kutumia Wagani 677 ikilinganishwa na hitaji la wagani 16,000 katika sekta ya uvuvi na hivyo kuwa na upungufu wa wagani 15,323. Aidha, Wizara imeendelea kuwasiliana na Ofisi ya Rais – TAMISEMI ili kuajiri maafisa ugani wengi zaidi kwa lengo la kupunguza pengo hilo. Vilevile, Wizara imeendelea kuhamasisha Sekta Binafsi kuwekeza katika kutoa huduma za ugani ili kuongeza upatikanaji wa huduma hizo katika maeneo mbalimbali nchini. Taasisi zilizo chini ya Sekta ya Uvuvi Taasisi ya Utafiti wa Uvuvi Tanzania – TAFIRI 199. Mheshimiwa Spika, Katika mwaka 2021/2022, Wizara kupitia TAFIRI imefanya tafiti mbalimbali kwenye maji ya asili na ukuzaji viumbe maji ambazo hutumika kuishauri Serikali kuweka mikakati ya uendelezaji na usimamizi wa Sekta ya Uvuvi nchini. Utafiti Bahari ya Hindi 200. Mheshimiwa Spika, Serikali kupitia Mamlaka ya Uvuvi wa Bahari Kuu kwa kushirikiana na TAFIRI imefanya utafiti wa kutambua maeneo ya uvuvi kwa njia ya setelaiti. Aidha, TAFIRI inakamilisha programu tumizi (mobile App) na lango la ujumbe wa simu (SMS Gateway) ili kuwawezesha wavuvi katika ukanda wa pwani kupokea taarifa za maeneo ya uvuvi yenye samaki wengi kupitia simu zao za kiganjani. Aidha, jumla ya wavuvi wadogo 3,360 wanufaika na mradi huu katika maeneo ya mwambao wa Tanzania ikiwemo Mafia, Nungwi, Wete, Bagamoyo na Kilwa. Teknolojia hii inasaidia wavuvi kupunguza gharama na muda wa kutafuta samaki kwa asilimia 50. 201. Mheshimiwa Spika, TAFIRI imekamilisha utafiti wa kupunguza upotevu wa ubora wa samaki aina ya jodari na jamii zake kwa kutumia kichinjio cha samaki (fish slaughter). Aidha, wavuvi na wadau 220 kutoka Mikoa ya Dar es Salaam na Mtwara walifundishwa kuhusu matumizi ya teknolojia hiyo na kuongeza thamani ya samaki aina ya jodari na jamii zake na kupunguza kupotea kwa ubora wa samaki baada ya kuvunwa. 202. Mheshimiwa Spika, TAFIRI kwa kushirikiana na Shirika la Sayansi-bahari Magharibi mwa Bahari ya Hindi (WIOMSA) inatekeleza utafiti wa majaribio wa uvuvi wa pweza kwa kutumia vyungu utakaowezesha kukamilika kwa mchakato wa kupata nembo ya kiikolojia kwa zao la pweza. Aidha, mafanikio ya utafiti huu yatawezesha kuondokana na uvuvi wa kutumia zana duni ya “mchokoo” isiyokuwa endelevu kwa uvuvi wa pweza na isiyokuwa rafiki kwa mazingira ya bahari hususan matumbawe. 203. Mheshimiwa Spika, TAFIRI inatekeleza mradi wa kuboresha teknolojia ya uzalishaji wa chakula hai cha samaki (viroboto maji-chumvi aina ya Artemia) kwa ajili ya ufugaji wa samaki kwa jamii ya pwani ya Bahari ya Hindi. Aidha, TAFIRI imetoa mafunzo kuhusu namna bora ya uzalishaji na uchakataji wa Artemia kwenye mashamba ya chumvi kwa wadau 16. 204. Mheshimiwa Spika, Wizara imekamilisha ujenzi wa Maabara ya Utafiti wa Uvuvi katika Kituo cha TAFIRI - Dar es Salaam na ukarabati wa jengo la Makao Makuu ambayo itaimarisha shughuli za tafiti za uvuvi na ukuzaji viumbe maji. Utafiti Ziwa Tanganyika na Ziwa Victoria 205. Mheshimiwa Spika, TAFIRI imekamilisha utafiti wa uendelezaji wa mnyororo wa thamani wa dagaa na migebuka kupitia awamu ya kwanza ya mradi wa African Carribean and Pacific Countries (FISH4ACP) katika mikoa na wilaya zilizopo katika mwambao wa Ziwa Tanganyika. Matokeo ya utafiti huu yamepelekea kutengenezwa kwa mpango wa uendelezaji wa mnyororo wa thamani ambapo katika kipindi cha miaka mitatu ijayo mradi utaboresha miundombinu ya uchakataji wa samaki, mialo na mifumo ya ubaridi na ugandishaji. 206. Mheshimiwa Spika, TAFIRI inaendelea na utafiti wa wingi na mtawanyo wa samaki katika Ziwa Tanganyika. Pia, TAFIRI inaendelea na utafiti wa wingi na mtawanyiko wa samaki katika Ziwa Victoria kwa kushirikiana na Taasisi ya Uvuvi ya Ziwa Victoria (LVFO) pamoja na nchi za Kenya na Uganda. Matokeo ya utafiti yatawezesha Serikali kuweka mipango na mikakati ya usimamizi na uendelezaji wa rasilimali za uvuvi katika Ziwa Tanganyika na Victoria. Wakala wa Elimu na Mafunzo ya Uvuvi – FETA 207. Mheshimiwa Spika, katika mwaka 2021/2022, Wizara kupitia Wakala wa Elimu na Mafunzo ya Uvuvi (FETA) imeendelea kutoa mafunzo ya muda mrefu (Astashahada na Stashahada) na mfupi katika Tasnia ya Uvuvi na Ukuzaji Viumbe Maji ili kupata wataalamu waliobobea katika fani husika ambao watakuwa chachu ya kuleta tija na kuongeza kasi ya maendeleo ya Taifa kupitia Uchumi wa Buluu. Katika kuwezesha wahitimu wa mafunzo husika kujiajiri na kufanya kazi kwa ufanisi, mafunzo hayo yametilia mkazo masuala ya ujasiriamali, ubunifu na kuongeza mafunzo kwa vitendo ili kuongeza ujuzi (Competence Based Education). 208. Mheshimiwa Spika, FETA imedahili jumla ya wanafunzi 1,401 kwa masomo ya Astashahada na Stashahada katika Kampasi za Mbegani (Bagamoyo, Pwani), Nyegezi (Mwanza) na Kibirizi (Kigoma) sawa na ongezeko la wanafunzi 144 ikilinganishwa na wanafunzi 1,257 waliodahiliwa mwaka 2020/2021. Vilevile, FETA imeendelea kutoa mafunzo ya muda mfupi ili kuwajengea wananchi uelewa na kuwapa ujuzi wa kuzifikia fursa mbalimbali kupitia Uchumi wa Buluu. 209. Mheshimiwa Spika, FETA imeendelea kutoa mafunzo ya muda mfupi kwa washiriki mbalimbali ikiwemo wavuvi, wakuzaji viumbe maji, wachakataji na wanafunzi ili kuwajengea uelewa na kuwapa ujuzi wa kuzifikia fursa mbalimbali kupitia Uchumi wa Buluu. Mafunzo hayo yalihusu: Mbinu bora za uvuvi endelevu ili kuleta tija (924); Ufugaji wa samaki kibiashara ikijumuisha samaki aina ya Sato, Kambale na Mwatiko (2,058); Ufugaji wa Majongoo Bahari ambayo ni chanzo kikubwa cha mapato, kuanzia Shilingi 80,000 mpaka 200,000 kwa kilo kulingana na ubora husika (15); Kuongeza thamani katika mazao ya uvuvi hasa samaki na mwani (236); mbinu za kupunguza upotevu wa mazao ya uvuvi baada ya kuvuliwa (post-harvest loss) (389); uendeshaji salama wa vyombo katika maji (140); na uvuvi endelevu, utunzaji mazingira na vyanzo vya maji na ukuzaji viumbe katika maji kwa wanafunzi toka Vyuo Vikuu, Vyuo vya Kati, Sekondari na Msingi (235). 210. Mheshimiwa Spika, katika kuongeza weledi na ubunifu kwa wahitimu, FETA kwa kushirikiana na Baraza la Taifa la Elimu ya Ufundi (National Council for Technical and Vocational Education Training – NACTVET) limeendesha mafunzo kwa Wakufunzi 64 wa kampasi zote tano (Mbegani, Nyegezi, Kibirizi, Gabimori na Mikindani) kwa lengo la kuwajengea uwezo wa mfumo mpya wa elimu unaotilia mkazo mafunzo ya vitendo (Competence Based Education Training - CBET). Aidha, FETA imehuisha ithibati ya Kampasi ya Nyegezi (Mwanza) na mitaala mitatu (3) inayotolewa na Kampasi hiyo ili kuendana na wakati na kuongeza umahiri kwa wahitimu. Shirika la Uvuvi Tanzania (TAFICO) 211. Mheshimwa Spika, Serikali imeidhinisha Muundo na mgawanyo wa majukumu ya Shirika la Uvuvi Tanzania ambapo hatua zinazoendelea ni teuzi mbalimbali za kujaza nafasi za watendaji wa shirika. Vilevile, Bodi ya TAFICO imeundwa kwa ajili ya kusimamia utekelezaji wa majukumu ya Shirika na kutoa ushauri stahiki ili kuendeleza ustawi wa Shirika kwa maendeleo ya Taifa. 212. Mheshimwa Spika, Katika mwaka 2021/2022, Wizara imefanya ukarabati wa jengo la utawala ambalo linatumika kwa shughuli za ofisi. Aidha, kazi ya uhakiki mali za Shirika katika Mkoa wa Dar es Salaam imekamilika. Kwa sasa Ofisi ya Msajili wa Hazina (OTR) kwa kushirikiana na Wizara inaendelea na zoezi la kutambua na kuhakiki mali zilizopo mikoa ya Tanga, Pwani, Lindi, Mtwara, Mwanza, Kigoma, Mbeya, Njombe na Ruvuma. 213. Mheshimiwa Spika, katika mwaka 2021/2022, Serikali iliahidi kununua meli mbili (2) za uvuvi na viambata vyake kupitia Programu ya Kuendeleza Kilimo na Uvuvi inayofadhiliwa na Mfuko wa Kimataifa wa Maendeleo ya Kilimo (IFAD) kwa ajili ya Shirika la Uvuvi Tanzania (TAFICO). Katika utekelezaji wa programu hii kumekuwa na changamoto mbalimbali hasa kutokana na wafadhili kuchelewa kutoa fedha za mradi. Aidha, changamoto nyingine ni ugumu wa kutekeleza sharti la mkopo huu ambao ulitaka Serikali ya Tanzania kufanya tathmini ya athari za kimazingira na kijamii (ESIA) kwa miradi yote inayotekelezwa kupitia programu hii kwa SMT na SMZ kutumia fedha zake za ndani ikiwemo uvuvi katika bahari kuu na ununuzi wa meli. Majadiliano kuhusu utekelazaji wa masharti hayo umechukuwa muda mrefu hadi mwanzoni mwa mwaka huu ambapo muafaka umefikiwa kwamba ESIA ya uvuvi wa bahari kuu kwa SMT na SMZ itafanywa kwa kutumia fedha za mradi wa programu hiyo. Hivyo, hadi sasa Wizara ya Mifugo na Uvuvi (SMT) na Wizara ya Uchumi wa Buluu na Uvuvi (SMZ) zimekamisha hadidu za rejea za Mshauri Elekezi wa Kimataifa wa kufanya ESIA na kutangaza zabuni kimataifa na hatua iliyofikiwa ni kufanya uchambuzi wa zabuni hizo. Aidha, SMT na SMZ zimekamilisha msawazo wa meli zitakazonunuliwa na kuwasilisha kwa mfadhili wa programu. Vilevile, zoezi la kufanya ESIA kwa miradi mingine linaendelea kupitia wataalam wa ndani. MIRADI YA MAENDELEO YA SEKTA YA UVUVI Miradi ya maendeleo inayotekelezwa chini ya Programu ya ASDP II 214. Mheshimiwa Spika, katika mwaka 2021/2022, Wizara imekamilisha ujenzi na ukarabati wa mialo ya kupokelea samaki ya Kayenze (Ilemela), New Igombe (Ilemela) na Ihale (Busega). Aidha, ujenzi na ukarabati wa mialo ya Chifunfu (Sengerema), na Igabiro (Bukoba) unaendelea. Pia, ujenzi wa soko la samaki la Mbamba Bay (Nyasa) umekamilika. Vilevile, ujenzi wa ofisi ya Kituo cha Ulinzi wa Rasilimali za Uvuvi cha Simiyu (Busega) upo katika hatua za mwisho za ukamilishaji na ujenzi wa ofisi za Vituo vya Nyakaliro (Sengerema) na Sota (Rorya) unaendelea. 215. Mheshimiwa Spika, katika mwaka 2021/2022, Wizara imeendelea kujenga na kukarabati vituo vya kuendeleza ukuzaji viumbe maji vya Rubambagwe (Geita), Ruhila (Songea), Nyengedi (Lindi) na Ruvula (Mtwara). Aidha, majengo saba (7) (ya utawala, kitotoleshi, mgahawa, bweni, ghala, jengo la umeme, nyumba za watumishi) na ujenzi wa mabwawa tisa (9) katika Kituo cha Rubambagwe yapo katika hatua za mwisho. Vilevile, ukarabati na utanuzi wa vituo vya Ukuzaji Viumbe Maji vya Ruhila na Nyengedi unaendelea kwa kujenga vitotoleshi. Pia, ujenzi wa Kituo cha Ukuzaji Viumbe Maji Bahari cha Ruvula na kituo cha kusambaza teknolojia za uvuvi na ukuzaji viumbe maji katika eneo la Nyakabindi Simiyu unaendelea. 216. Mheshimiwa Spika, katika mwaka 2021/2022, Serikali imeanza kutekeleza Mradi wa Ujenzi wa Bandari ya Uvuvi katika eneo la Kilwa Masoko Mkoani Lindi. Aidha, Kampuni ya China Harbour Engineering Co. Ltd inatarajia kuanza ujenzi mwezi Mei mwishoni 2022 na ujenzi unatarajiwa kukamilika katika kipindi cha miezi 24. 217. Mheshimiwa Spika, katika mwaka 2021/2022, Wizara inaendelea kuboresha mazingira ya utoaji elimu katika kampasi za FETA kwa kukarabati na kujenga kumbi mbili (2) za mihadhara (lecture theatres) zenye uwezo wa kuchukua wanafunzi 100 kwa kila ukumbi katika Kampasi ya Nyegezi (Mwanza), ujenzi wa maabara na kitotoleshi cha vifaranga vya samaki katika Kampasi ya Gabimori (Mara) na ujenzi wa maabara katika Kampasi ya Mikindani (Mtwara). Mradi wa Kikanda wa Usimamizi Shirikishi wa Rasilimali za Uvuvi Kusini Magharibi mwa Bahari ya Hindi SWIOFish (South West Indian Ocean Fisheries Governance and Shared Growth Project – SWIOFish) 218. Mheshimiwa Spika, Katika mwaka 2021/2022, Wizara kupitia Mradi wa Usimamizi Shirikishi wa Uvuvi Kusini Magharibi mwa Bahari ya Hindi (SWIOFish) imekamilisha ujenzi wa ofisi tano (5) za BMUs katika Halmashauri za Pangani, Mkinga, Bagamoyo, Lindi Vijijini na Chalinze na kuzinunulia samani za ofisi na vifaa vya TEHAMA. Vilevile, imekamilisha ujenzi wa Maabara ya Utafiti wa Uvuvi katika Kituo cha TAFIRI Dar es Salaam na ukarabati wa jengo la Makao Makuu ya TAFIRI. Mradi wa Kuwezesha Kufanya Mapitio na Kuandaa Mpango Kabambe wa Sekta ya Uvuvi (The TCP/URT/3709 - Technical Assistance to Develop Tanzania Fisheries Master Plan) 219. Mheshimiwa Spika, katika mwaka 2021/2022, Wizara imekamilisha kuandaa Mpango Kabambe wa Sekta ya Uvuvi (2021/2022– 2036/37) kwa kushirikiana na Shirika la Chakula na Kilimo la Umoja wa Mataifa (FAO) wenye lengo la kutoa mwelekeo wa sekta ya uvuvi kwa kipindi cha miaka 15. Mpango huu umeandaliwa kwa kuzingatia dhana ya usimamizi wa rasilimali za uvuvi na ukuzaji viumbe maji unaozingatia ikolojia na mazingira ambapo wadau mbalimbali walishirikishwa wakiwemo Wavuvi, Wakuzaji Viumbe Maji, Sekta Binafsi, Mashirika ya Kimataifa na Taasisi za Serikali na zisizo za Kiserikali. 220. Mheshimiwa Spika, Mpango Kabambe wa Uvuvi una malengo mahususi yafuatayo;- (i) Kuimarisha usimamizi wa rasilimali za uvuvi ili kuwa na uvuvi endelevu unaozingatia dhana ya ikolojia na mazingira, sheria na kanuni; (ii) Kuongeza upatikanaji wa ajira, usalama na uhakika wa chakula, uwezo wa uzalishaji, na kuwa sekta yenye ushindani inayochangia katika uchumi wa Taifa; (iii) Kuimarisha ubia thabiti kati ya sekta ya umma na sekta binafsi (PPP) katika Sekta ya Uvuvi; (iv) Kuimarisha utafiti, mafunzo na huduma za ugani wa Uvuvi; (v) Kuongeza uzalishaji na upatikanaji wa mbegu bora za viumbe maji na chakula cha samaki kwa gharama nafuu; na (vi) Kuimarisha miundombinu ya kupokelea, kuchakata, kuhifadhi, kusindika na kuboresha biashara ya mazao ya uvuvi. MPANGO WA MWAKA WA FEDHA 2022/2023 Maeneo ya Vipaumbele katika Mpango na Bajeti ya Mwaka 2022/2023 221. Mheshimiwa Spika, katika mwaka 2022/2023, Sekta ya Uvuvi imepanga kutekeleza vipaumbele vinavyoendana na kufungamanisha Uchumi wa Buluu (Blue Economy) hususan matumizi endelevu ya rasilimali za uvuvi ikiwemo uvuvi kwenye maji baridi na maji chumvi. Vipaumbele hivyo ni pamoja na:- (i) Kuimarisha taasisi za sekta ya uvuvi kwa kukarabati na kujenga miundombinu, kuendesha TAFICO kwa ubia, kununua vifaa vya utafiti, mafunzo na ugani, pamoja na kuongeza upatikanaji wa wataalam. (ii) Kuongeza uwekezaji katika miundombinu ya uvuvi na ukuzaji viumbe maji kwa kujenga na kukarabati bandari ya uvuvi, mialo, mabwawa, masoko na vituo vya sekta ya uvuvi. (iii) Kuimarisha uthibiti wa ubora, usalama na viwango vya mazao ya uvuvi kwa kununua vifaa vya kaguzi na chunguzi katika maabara za mazao ya uvuvi kwa ajili ya soko la ndani na nje ya nchi; (iv) Kuimarisha uwezo wa uzalishaji katika Bahari (maji ya kitaifa na Bahari Kuu) kwa kuweka mazingira wezeshi pamoja na kutoa mafunzo maalum ya uvuvi katika Bahari Kuu (EEZ) na kubadilishana uzoefu na nchi nyingine; (v) Kuruhusu uvuvi wa kukokora kwa kutumia meli za uvuvi (mid-water trawling) katika eneo la bahari la maji ya kitaifa na bahari Kuu (EEZ); (vi) Kuimarisha utafiti, huduma za ugani na mafunzo ya uvuvi; (vii) Kuimarisha usimamizi na ulinzi shirikishi wa rasilimali za uvuvi kwa kutoa vitendea kazi na mafunzo kwa vituo na vikundi vya usimamizi shirikishi wa rasilimali za uvuvi na kuboresha mfumo wa ukusanyaji wa takwimu za uvuvi; na (viii) Kuimarisha usimamizi na utekelezaji wa Sera, Sheria, Kanuni, Mipango, Mikakati na Miongozo ya Sekta ya Uvuvi. Makadirio ya Ukusanyaji wa Maduhuli kwa Mwaka 2022/2023 222. Mheshimiwa Spika, katika mwaka 2022/2023, Wizara kupitia Fungu 64 inatarajia kukusanya kiasi cha Shilingi 60,000,000,000. Vyanzo vikuu vya fedha hizo ni pamoja na; leseni za kusafirisha samaki na mazao yake nje ya nchi (Export Licences); leseni za uingizaji mazao ya uvuvi (Import Licences); mrabaha wa kuuza mazao ya uvuvi nje ya nchi (Export Royalty); mrabaha wa kuingiza mazao ya uvuvi nchini (Import Royalty), leseni za uvuvi katika Ukanda wa Uchumi wa Bahari Kuu, tozo za huduma za maabara; leseni za uvuvi wa kambamiti, mauzo ya samaki na vifaranga vya samaki na faini kwa makosa mbalimbali ya ukiukwaji wa sheria za uvuvi. Usimamizi wa Sera na Sheria 223. Mheshimiwa Spika, katika mwaka wa fedha 2022/2023, Wizara inatarajia kufanya mambo yafuatayo:- (i) Kutafsiri Kanuni za Uvuvi zinazosimamiwa na Sekta ya Uvuvi kwa lugha ya Kiswahili ili kuwawezesha wadau mbalimbali kuwa na uelewa juu ya Kanuni hizo. Tafsiri hiyo itahusisha Kanuni ya Uvuvi ya mwaka 2009 (Fisheries Regulation of 2009); Kanuni ya Tozo za Maabara ya Uvuvi ya Mwaka 2012; Kanuni ya Uvuvi wa Bahari Kuu ya mwaka 2021 (The Deep Sea Fisheries Management and Regulations of 2021); Kanuni ya Tozo ya Hifadhi za Bahari na Maeneo Tengefu ya Mwaka 2009 (Marine park (User Fees) Regulations of 2009; Kanuni za Utafiti wa Uvuvi (Uvuvi na Ukuzaji Voiumbe Maji) yam waka 2020. (ii) Kufanya maboresho ya Sheria ya Uvuvi Sura Na. 279 katika maeneo mbalimbali na kanuni zinazosimamiwa na Sekta ya Uvuvi kwa kuingiza marekebisho ya kanuni za uvuvi za mwaka 2009 na marekebisho yote ya mwaka 2018, 2019 na 2020. (iii) Kutoa elimu juu ya sheria na kanuni zinazosimamiwa na Sekta ya Uvuvi kwa wadau mbalimbali. 224. Mheshimiwa Spika, vilevile, katika mwaka 2022/2023, Serikali itaendelea kusimamia Sera, Sheria na Kanuni za Sekta ya Uvuvi pamoja na kutoa elimu kwa wadau wa uvuvi na ukuzaji viumbe maji kupitia huduma za ugani, mafunzo rejea, semina, mikutano, elimu kwa umma (vipindi vya televisheni na redio) na maonesho ya Kitaifa. Usimamizi wa Takwimu za Uvuvi 225. Mheshimiwa Spika, katika mwaka 2022/2023, Wizara itaendelea kusimamia uvunaji endelevu wa rasilimali za uvuvi nchini, kuongeza wigo wa ukusanyaji takwimu kwa njia ya kieletroniki kwenye mabwawa ya Mtera na Nyumba ya Mungu, kufanya sensa za uvuvi katika Bwawa la Nyumba ya Mungu na Ziwa Nyasa. Aidha, Wizara itaendelea na ukusanyaji wa takwimu za uvuvi (Catch Assessment Survey) na ufuatiliaji katika maeneo ya Ukanda wa Ziwa Victoria, Ziwa Tanganyika, Ziwa Nyasa, Bahari ya Hindi na mabwawa ya Nyumba ya Mungu na Mtera. Pia, itaendelea kushirikiana na LVFO kutekeleza mikakati mbalimbali ya usimamizi wa rasilimali za uvuvi katika Ziwa Victoria. Usimamizi na Ulinzi wa Rasilimali za Uvuvi 226. Mheshimiwa Spika, katika mwaka 2022/2023, Wizara itafanya doria za siku kazi 8,400 ili kudhibiti uvuvi na biashara haramu katika maeneo ya maziwa makuu na Bahari ya Hindi. Aidha, Wizara itawezesha Kikosi Kazi cha Kudhibiti Uvuvi Haramu na Uharibifu wa Kimazingira (National Multi-Agency Task Team- NMAT) kutekeleza majukumu yake katika maeneo ya maziwa makuu na Bahari ya Hindi. Vilevile, Wizara itafanya ufuatiliaji na tathmini kwenye utendaji wa vituo vya Ulinzi wa Rasilimali za Uvuvi na Uthibiti wa Ubora, Viwango na Masoko. 227. Mheshimiwa Spika, Wizara itaimarisha Vikundi 200 vya Usimamizi Shirikishi wa Rasilimali za uvuvi (BMUs) na kuelimisha wavuvi wadogo 260 kuhusu usimamizi shirikishi wa rasilimali za uvuvi katika maziwa makuu na Bahari ya Hindi. Aidha, Wizara itaendelea kushirikiana na Asasi za Kiraia, Washirika wa Maendeleo na Sekta Binafsi kuimarisha usimamizi shirikishi na kuwawezesha wavuvi na wadau wa uvuvi. Uthibiti wa Ubora na Usalama wa Mazao ya Uvuvi 228. Mheshimiwa Spika, katika mwaka 2022/2023, Wizara itaendelea kufanya uthibiti wa ubora na usalama wa samaki na mazao yake ili kukidhi viwango vya kitaifa na kimataifa. Katika kutekeleza jukumu hili, Wizara itawezesha Vituo 9 vya Uthibiti Ubora na Masoko wa mazao ya uvuvi na kufanya kaguzi za mara kwa mara 8,872, na kaguzi 600 kwa kila robo mwaka. Pia, kwa kutambua umuhimu wa dagaa kama zao la kimkakati, Wizara itaandaa Mkakati wa Kuimarisha Mnyororo wa Thamani wa Samaki aina ya Dagaa katika Maziwa Makuu na Bahari ya Hindi. 229. Mheshimiwa Spika, Wizara kupitia Maabara ya Taifa ya Uvuvi, itaendelea kufanya upimaji wa samaki na mazao yake ili kuhakiki ubora na usalama unaokidhi viwango vya kitaifa na kimataifa. Vilevile, Maabara itaendelea kuimarisha umahiri katika uchunguzi wa sampuli, miundombinu na kuongeza wigo wa upimaji hadi kufikia sampuli 5,100 zenye vipimo 14,700 vyenye thamani ya Shilingi 810,000,000 ili kuhakiki ubora na usalama wa samaki na mazao yake. Hifadhi za Bahari na Maeneo Tengefu 230. Mheshimiwa Spika, katika mwaka 2022/2023, Serikali itaendelea kuimarisha Kitengo cha Hifadhi za Bahari na Maeneo Tengefu (MPRU) na kuwezesha kutekeleza majukumu ya kulinda, kutunza na kusimamia mazalia ya samaki na mifumo ikolojia katika maeneo yaliyohifadhiwa. Aidha, MPRU itafanya doria za sikukazi 900 ili kuhakikisha kuendelea kuwepo kwa rasilimali za uvuvi nchini na kuhamasisha matumizi endelevu ya rasilimali hizo. Vilevile, MPRU itaendela kutoa mchango kwa jamii zinazopakana na maeneo yaliyohifadhiwa kwa kufadhili miradi ya maendeleo ikiwemo shule na vituo vya afya. 231. Mheshimiwa Spika, Wizara kupitia MPRU itaendelea kutangaza maeneo yaliyohifadhiwa na vivutio vya utalii vilivyomo pamoja na kuboresha miundombinu ya utalii wa kiikolojia (eco-tourism) ikiwemo kununua boti mbili zenye vioo chini (glass bottom boat) ili kuongeza idadi ya watalii kutoka ndani na nje ya nchi na kuongeza mapato yatokanayo na utalii baharini. Aidha, MPRU itaendelea kuhamasisha uwekezaji wa hoteli za kiikolojia za kitalii katika maeneo yaliyohifadhiwa ikiwemo visiwa vilivyopo Bahari ya Hindi kama vile Nyororo, Sinda, Kware, Kirui, Mbarakuni na Mbudya ili kuongeza idadi ya watalii na mapato ya Serikali. 232. Mheshimiwa Spika, Serikali itatekeleza mpango wa usimamizi mtambuka wa rasilimali za bahari zinazopatikana katika eneo la bahari na pwani linalopakana na nchi ya Kenya (Transboundary Marine Conservation Area - TBCA) pamoja na mpaka wa Tanzania na Msumbiji ili kuweza kusimamia kwa pamoja rasilimali hizo. 233. Mheshimiwa Spika, katika mwaka 2022/2023, Wizara kupitia MPRU itakamilisha mazungumzo na Kampuni ya Nungwi Dreams Resort Limited ambayo imeonyesha nia ya kuwekeza katika huduma za hoteli za kiikolojia katika maeneo tengefu ya visiwa vilivypo Bahari ya Hindi. Vilevile, Wizara itaendelea na maandalizi muhimu ya kupokea watalii wengi wanaotarijiwa kutembelea maeneo ya hifadhi za bahari na maeneo tengefu kutokana na mafanikio ya filamu ya Tanzania Royal Tour. Maandalizi hayo ni pamoja na kufanya upembuzi yakinifu (feasibility studies) kwenye maeneo ya visiwa kwa ajili ya ujenzi wa miundombinu ya kitalii ikiwemo hoteli za kiikolojia, kujenga sehemu za malazi, kuweka miundombinu ya kuegesha boti (mooring buoys) pamoja na kuanzisha vituo vya kutolea taarifa kwa watumiaji wa rasilimali za bahari ikiwa ni pamoja na Watalii. Usimamizi wa Uvuvi katika Bahari Kuu 234. Mheshimiwa Spika, katika mwaka wa fedha 2022/2023, Serikali kupitia Mamlaka ya Kusimamia Uvuvi wa Bahari Kuu itatoa leseni 29 za uvuvi kwa meli za uvuvi wa Bahari Kuu kutoka ndani na nje ya nchi ambapo kiasi cha Shilingi bilioni 2.1 zitakusanywa. Aidha, Mamlaka itaendelea na utekelezaji wa mpango wa ujenzi wa kiwanda cha kuchakata samaki aina ya Jodari kwa kushirikiana na Mwekezaji Kampuni ya ALBACORA ya Hispania. Kiwanda hicho kitakapokamilika kwa awamu ya kwanza kitakuwa na uwezo wa kuchakata samaki takriban tani 20 kwa siku na vyumba vya ubaridi viwili (2) vyenye uwezo wa kuhifadhi jumla ya samaki tani 2,400. Pia, Mamlaka itaboresha mnyororo mzima wa thamani wa samaki aina ya jodari na jamii zake kwa kutoa mafunzo ya kuongeza thamani kwa wavuvi na wachuuzi wa samaki. 235. Mheshimiwa Spika, Mamlaka itaendelea kudhibiti uvuvi haramu kuendana na Mkataba wa Kimataifa wa Kuzuia Uvuvi Haramu, Usiotolewa Taarifa na Usiodhibitiwa kwa Kutumia Bandari (Agrement on Port State Measures to Prevent, Deter and Eliminate Illegal, Unreported and Unregulated Fishing - PSMA). Vilevile, Mamlaka itafanya upembuzi yakinifu wa matumizi ya ndege nyuki (drone) katika kufanya doria za anga katika bahari ili kupunguza gharama za uendeshaji wa doria za anga. Pia, Mamlaka itaratibu tafiti za uvuvi katika eneo la bahari kuu ili kuongeza uwezo wa kusimamia na kuvutia uwekezaji katika uvuvi wa bahari kuu. 236. Mheshimiwa Spika, katika mwaka 2022/2023, Wizara itakamilisha taratibu za kuorodhesha na kutangaza vivutio kwa wawekezaji wa ndani na nje katika uvuvi wa bahari kuu. Aidha, Serikali itakamilisha kutunga Sera ya Taifa ya Uvuvi wa Bahari Kuu ambayo inalenga kuvutia uwekezaji katika uvuvi wa bahari kuu, kuongeza biashara ya mazao ya uvuvi, kuimarisha ikolojia ya bahari na mazingira yake na kuhamasisha ujenzi wa viwanda vya kuchakata na kusindika samaki ili nchi ifaidike na rasilimali za uvuvi kwenye bahari kuu. 237. Mheshimiwa Spika, katika mwaka 2022/2023, Serikali kwa kushirikiana na wadau wa ndani na nje ya nchi itaendelea kuimarisha usimamizi na uendelezaji wa rasilimali za uvuvi wa bahari kuu kwa kuendesha doria za anga zenye masaa 72 na doria za kwenye maji. Aidha, Serikali itaboresha mifumo ya kielekitroniki ya kufuatilia mienendo ya meli zinazovua bahari kuu. Ukuzaji Viumbe Maji 238. Mheshimiwa Spika, katika mwaka 2022/2023, Wizara itaendelea kuwezesha uendeshaji wa vituo vitano (5) vya ukuzaji viumbe maji (Ruhila – Ruvuma, Kingolwira – Morogoro, Mwamapuli – Tabora, Rubambagwe – Geita na Nyengedi – Lindi) ili viweze kuzalisha vifaranga milioni 5 na kutoa mafunzo kuhusu mbinu bora za ufugaji samaki. Aidha, Wizara itaendelea kuhamasisha matumizi ya teknolojia stahiki za uzalishaji wa mwani na uongezaji thamani katika ukanda wa pwani. 239. Mheshimiwa Spika, Wizara itaendelea kuhamasisha sekta binafsi kuwekeza katika mnyororo wa thamani wa ukuzaji viumbe maji hususan katika vitotoleshi na chakula cha samaki ili kuzalisha vifaranga vya samaki 30,000,000 na tani 2,000 za chakula cha samaki. Aidha, Wizara itafanya tathmini na kupandikiza samaki katika mabwawa 20 katika mikoa ya Kilimanjaro, Dodoma, Singida, Shinyanga, Songwe, Njombe, Rukwa, Ruvuma, Manyara, na Iringa ili kuongeza upatikanaji wa samaki. 240. Mheshimiwa Spika, Wizara itahamasisha matumizi ya teknolojia stahiki za uzalishaji wa viumbe maji na kuongeza thamani zao la mwani katika Ukanda wa Pwani ya Bahari ya Hindi. Aidha, Wizara itafanya tathmini na kaguzi zenye siku kazi 400 za uzingatiaji katika uanzishwaji wa miundombinu katika shughuli mbalimbali za mnyororo wa thamani wa ukuzaji viumbe maji ili kuhakikisha kuwa zinafuata sheria na pia huduma na bidhaa zinakidhi vigezo vya ubora. 241. Mheshimiwa Spika, katika mwaka 2022/2023, Wizara itawezesha vikundi 15 vya wanawake, vijana na wenye ulemavu katika mikoa ya Tanga, Lindi, Mtwara, Ruvuma, Dodoma, Mwanza na Kagera kupata pembejeo na zana za ukuzaji viumbe maji ili kuhamasisha ukuzaji viumbe maji. Aidha, Wizara itanunua maeneo kwa ajili ya upanuzi wa vituo vya ukuzaji viumbe maji Nyengedi – Lindi, Mwamapuli – Tabora na kuanzisha vituo vipya katika mwambao wa Ziwa Nyasa na Tanganyika. 242. Mheshimiwa Spika, katika mwaka 2022/2023, Wizara itaendelea na zoezi la tathmini na kuanisha maeneo ya ufugaji wa samaki katika vizimba katika mikoa ya Simiyu, Mara na Geita. Pia, Serikali itaanza utekelezaji wa mpango wa kuwezesha vijana na vikundi mbalimbali kufuga samaki kwenye vizimba katika Ziwa Victoria kwa kuanzisha atamizi 265 zenye vizimba 1,060 vya ukuzaji viumbe maji kwa mikopo ya masharti nafuu kupitia Benki ya Maendeleo ya Kilimo (TADB). Aidha, ili kuongeza kasi na tija katika utekelezaji wa mpango huo, Serikali itaiwezesha TAFIRI kuanzisha atamizi maalum mbili za ukuzaji wa viumbe maji zenye vizimba 40, kitotoleshi, mabwawa ya kukuzia samaki na mtambo wa kutengeneza chakula cha samaki katika Vituo vya TAFIRI vya Nyegezi (Mwanza) na Sota (Mara). 243. Mheshimiwa Spika, kufuatia ziara ya Mheshimiwa Samia Suluhu Hassan, Rais wa Jamhuri ya Muungano wa Tanzania aliyofanya nchini Marekani hivi karibuni Kampuni ya Yona Trading Group (YTG) imeonyesha nia ya kuwekeza Dola za Marekani milioni 70 katika tasnia ya ukuzaji viumbe maji. Fedha hizo zitatekeleza miradi ya ufugaji samaki kwenye vizimba na uvuvi katika Mkoa wa Kagera chini ya ushirikiano kati ya Wizara, Mkoa wa Kagera, Chuo Kikuu cha Nelson Mandela na Mfuko Kichocheo Maendeleo ya Kilimo Tanzania (Tanzania Agricultural Catalytic Trust – TACT). Huduma za Ugani wa Uvuvi na Ukuzaji Viumbe Maji 244. Mheshimiwa Spika, Katika mwaka 2022/2023, Wizara itahamasisha na kutoa mafunzo rejea kwa wadau wa uvuvi 25,000 kuhusu uvuvi endelevu na uendelezaji wa ukuzaji wa viumbe maji. Aidha, Wizara itawezesha vyama vya ushirika 83 vya wavuvi na wakuzaji viumbe maji kwa kuvipatia mafunzo na zana bora za uvuvi ikiwemo boti 250 ili kuwa na uzalishaji wenye tija. Vilevile, Wizara itaendelea kukusanya, kuchakata, kutafsiri, kusambaza matokeo ya tafiti na uhaulishaji wa teknolojia za uvuvi na ukuzaji viumbe maji kwa wadau wa Sekta ya Uvuvi. Pia, Wizara itaandaa na kurusha hewani vipindi 30 vya redio na 10 vya luninga kuhusu masuala ya Uvuvi na Ukuzaji Viumbe Maji. 245. Mheshimiwa Spika, Wizara itaendelea kushiriki na kuhamasisha wadau kushiriki katika maonesho ya Kitaifa na Kimataifa (Sabasaba, Nanenane, Siku ya Chakula Duniani na Siku ya Mvuvi Duniani) ili waweze kujifunza teknolojia mbalimbali za uvuvi na Ukuzaji Viumbe Maji pamoja na kubadilishana uzoefu. 246. Mheshimiwa Spika, Wizara itawawezesha maafisa ugani wa Uvuvi na Ukuzaji Viumbe Maji kwa kuwanunulia pikipiki 80. Vilevile, itaendelea kuratibu utekelezaji wa Agenda ya Taifa ya Utafiti wa Uvuvi na Ukuzaji Viumbe Maji (National Fisheries and Aquaculture Research Agenda) ya mwaka 2020-2025 na kuwezesha kufanya utafiti maalum (commissioned research) kwa ajili ya kupata majibu ya masuala ya kisera kwenye Sekta ya Uvuvi. Taasisi zilizo chini ya Sekta ya Uvuvi Taasisi ya Utafiti wa Uvuvi Tanzania – TAFIRI 247. Mheshimiwa Spika, Katika mwaka wa fedha 2022/2023, Wizara itawezesha Vituo vya TAFIRI vya Mwanza na Sota kufanya utafiti wa ufugaji viumbe maji kwa kuboresha kosafu za samaki aina ya sato, kuwezesha ufugaji wa samaki kwenye vizimba, na kuzalisha chakula bora cha samaki kwa kutumia malighafi zinazopatikana hapa nchini. Vilevile, TAFIRI itazalisha vifaranga 4,000,000 vya samaki na kuzalisha kiasi cha tani 36 za chakula bora cha samaki na kuzisambaza kwa wafugaji kwa bei nafuu ili kuchochea uzalishaji wa samaki kupitia tasnia ya ukuzaji viumbe maji. 248. Mheshimiwa Spika, katika mwaka 2022/2023, Wizara kupitia TAFIRI itafanya utafiti wa wingi na mtawanyiko wa samaki katika Ukanda wa Uchumi wa Bahari (Exclusive Economic Zone - EEZ). Serikali imefanikiwa kupata meli kutoka shirika la uwekezaji la nchini Oman liitwalo Oman Investment Authority (OIA) chini ya Al Wusta Fisheries Industry (AWF) ambayo itashirikiana katika kufanya kazi hii muhimu kwa maendeleo ya Uchumi wa Buluu, na tayari Hati ya Maelewano (MoU) imesainiwa tarehe 12 Mei, 2022. Utafiti huu utaiwezesha Serikali kuweka mipango madhubuti ya uwekezaji katika uvuvi kwenye eneo la EEZ. Vilevile, TAFIRI itaendelea kufanya tafiti za kujua wingi, aina na mtawanyiko wa samaki katika Maziwa Makuu (Victoria, Tanganyika na Nyasa). Tafiti hizi ni muhimu kwani zitasaidia Wizara kuweka misingi bora ya usimamizi endelevu wa rasilimali za uvuvi katika maeneo haya. Wakala wa Elimu na Mafunzo ya Uvuvi – FETA 249. Mheshimiwa Spika, katika mwaka 2022/2023, Wakala wa Elimu na Mafunzo ya Uvuvi utaendelea kutoa mafunzo ya muda mrefu na mfupi ili kuongeza wataalam watakaosaidia wananchi kunufaika na Uchumi wa Buluu. Aidha, FETA itadahili wanafunzi 1,600 wa mafunzo ya muda mrefu na wanafunzi 4,500 wa mafunzo ya muda mfupi katika kampasi zake zote. Ili kuendelea kutoa wahitimu wanaokidhi mahitaji ya soko ambao wana weledi, ubunifu, wanaoweza kujiajiri na kufanya kazi kwa ufanisi, Serikali itaendelea kuboresha na kuongeza miundombinu na vifaa vya kufundishia vya FETA katika Kampasi zake tano (5) za Mbegani, Nyegezi, Kibirizi, Gabimori na Mikindani. 250. Mheshimiwa Spika, mafunzo ya muda mfupi yatakayotolewa kwa makundi mbalimbali ya wadau wa sekta ya uvuvi wakiwemo wavuvi, wakuzaji viumbe maji, na wafanyabiashara wa mazao ya uvuvi. Aidha, miongoni mwa aina ya mafunzo yatatolewa ni katika nyanja zifuatazo: unenepeshaji wa kaa, ukuzaji wa majongoo bahari na kambakochi, ukuzaji wa samaki katika vizimba na uongezaji wa thamani ya zao la mwani. Shirika la Uvuvi Tanzania (TAFICO) 251. Mheshimwa Spika, katika mwaka 2022/2023, Serikali itakamilisha zoezi la tathmini ya athari za kimazingira na kijamii katika ukanda wa bahari kuu kama sharti la kuwezesha uvuvi wa bahari kuu. Aidha, Serikali kupitia TAFICO itaendelea na taratibu za ununuzi wa meli mbili (2) za uvuvi na vifaa vyake kwa ajili ya kuvua katika bahari kuu zitakazonunuliwa chini ya Programu ya Kuendeleza Kilimo na Uvuvi (AFDP) inayofadhiliwa na Mfuko wa Kimataifa wa Maendeleo ya Kilimo (IFAD). Pia, Serikali itaendelea uboreshaji wa miundombinu ya TAFICO iliyopo Ras Mkwavi Dar es Salaam. Vilevile, Wizara itakamilisha zoezi la kutambua na kuhakiki mali za TAFICO zilizopo katika mikoa ya Tanga, Pwani, Lindi, Mtwara, Mwanza, Kigoma, Mbeya, Njombe na Ruvuma. MIRADI YA MAENDELEO YA SEKTA YA UVUVI Miradi ya maendeleo inayotekelezwa chini ya Programu ya ASDP II 252. Mheshimiwa Spika, katika mwaka 2022/2023, Serikali itaendelea na ujenzi wa Bandari ya Uvuvi ambapo imetenga fedha za ndani Shilingi bilioni 50 kwa ajili ya mradi huu. Aidha, Serikali itajenga mwalo wa Mchinga na masoko ya samaki Tunduma, Kigamboni na Mafia. Vilevile, Serikali itajenga madarasa matatu na maabara katika Kampasi ya Mikindani (Mtwara) na itakarabati Vituo vya Ukuzaji Viumbe Maji vya Ruhila (Ruvuma), Nyengedi (Lindi) na kujenga kituo cha Ruvula (Mtwara) na mashamba darasa mawili katika Manispaa za Songea na Mtwara. 253. Mheshimiwa Spika, Wizara itaboresha Kituo cha Ukuzaji Viumbe Maji Kingolwira kwa kujenga kitotoleshi, mabwawa, visima na kununua mtambo wa kutengeneza chakula cha samaki. Vilevile, Wizara itafanya ujenzi soko la samaki Kipumbwi, kiwanda cha kutengeneza barafu na chumba cha ubaridi chenye uwezo wa kuhifadhi tani 40 za samaki katika Wilaya ya Pangani. Mradi wa Tanzania Scaling-up Sustainable Marine Fisheries and Aquaculture Management Project 254. Mheshimiwa Spika, katika mwaka 2022/2023, Wizara kupitia Mradi mpya wa “Tanzania Scaling-up Sustainable Marine Fisheries and Aquaculture Management Project” itafanya kazi zifuatazo:- (i) Ujenzi wa jengo la utawala la TAFIRI, ukumbi wa mikutano na makumbusho ya uvuvi katika Kituo cha TAFIRI, Kanda ya Dar es Salaam; (ii) Ununuzi wa boti 70 za uvuvi katika Bahari ya Hindi zitakazotolewa kwa Vyama vya vya Ushirika na vikundi vya BMUs/CFMAs; (iii) Kuendeleza na kukamilisha ujenzi wa majengo ya Kituo cha Ukuzaji Viumbe Maji Bahari, Kunduchi Dar es Salaam; (iv) Kujenga mialo ya samaki katika maeneo ya Somanga (Kilwa), Sahare (Tanga), Kisiju (Mkuranga) na Bagamoyo (Bagamoyo); (v) Kujenga chanja 10 za kukaushia mwani katika Halmashauri za Wilaya za Mtwara DC, Lindi DC, Lindi MC, Kilwa, Mkuranga, Mafia, Bagamoyo, Pangani, Tanga na Mkinga; (vi) Kujenga maghala matano (5) ya kuhifadhi mwani katika Halmashauri za Mtwara DC, Kilwa, Lindi MC, Mafia, na Mkinga; (vii) Kununua mashine tano (5) za kuchakata zao la mwani kwa Vyama vya Ushirika vya mwani katika Halmashauri za Mtwara DC, Lindi MC, Kilwa, Bagamoyo, na Mkinga; na (viii) Kununua mtambo wa kutolea mafunzo ya mazoezi ya kuendesha Meli (3D Full mission bridge fishing ship simulator) katika Wakala wa Mafunzo ya Uvuvi (FETA) Mbegani, Bagamoyo. Mradi wa Kikanda wa Usimamizi Shirikishi wa Rasilimali za Uvuvi Kusini Magharibi mwa Bahari ya Hindi SWIOFish (South West Indian Ocean Fisheries Governance and Shared Growth Project – SWIOFish) 255. Mheshimiwa Spika, katika mwaka 2022/2023, Wizara kupitia Mradi wa SWIOFish itaendelea na ujenzi wa Kituo cha Ukuzaji Viumbe Maji Bahari (National Mariculture Resource Centre – NMRC) kinachojengwa Kunduchi - Dar es Salaam na Ofisi ya Utawala ya Hifadhi ya Bahari na Maeneo Tengefu (MPRU) inayojengwa Wilayani Mafia. D. MASUALA MTAMBUKA KATIKA SEKTA ZA MIFUGO NA UVUVI Dawati la Sekta Binafsi la Wizara 256. Mheshimiwa Spika, Wizara kupitia Dawati la Sekta Binafsi la Wizara iliendelea kuwa kiungo kati ya Serikali na wadau mbalimbali wa sekta binafsi katika sekta za mifugo na uvuvi. Katika mwaka 2021/2022, Dawati hilo limesaidia kuunganisha kampuni zinazohitaji huduma ya mikopo hususan kutoka Benki ya Maendeleo ya Kilimo Tanzania (TADB) kwa kusaidia utayarishaji wa Maandiko ya Biashara (Bankable Business Plans) ambapo kampuni tatu (3) za sekta ya uvuvi na kampuni moja (1) sekta ya mifugo zimenufaika. Aidha, Dawati limewezesha kuongezeka kwa maombi ya mikopo ya wadau wa sekta za mifugo na uvuvi katika benki ya TADB 257. Mheshimiwa Spika, katika mwaka 2021/2022 Benki ya Maendeleo ya Kilimo Tanzania ilitoa mikopo ya moja kwa moja (direct lending) ya Shilingi bilioni 1.9 ili kuwezesha ufugaji wa ng’ombe wa maziwa; Shilingi bilioni 2.8 kuwezesha ufugaji wa samaki; Shilingi milioni 567 kuwezesha unenepeshaji wa ng’ombe na Shilingi bilioni 8.6 kuwezesha ufugaji na utengenezaji wa chakula cha kuku. Hii inafanya jumla ya mikopo iliyotolewa kwenye sekta ya mifugo na uvuvi kufikia Shilingi bilioni 38.9 toka benki ilipoanza kazi zake za utoaji mikopo mwaka 2016 258. Mheshimiwa Spika, katika mwaka 2021/2022 kupitia Mfuko wa Dhamana kwa Wakulima Wadogo (Small holder Credit Guarantee Scheme) Benki ya Maendeleo ya Kilimo Tanzania ilitoa dhamana ya jumla ya Shilingi bilioni 5.34. Kati ya hizo, kiasi cha Shilingi milioni 162 kililitolewa kama dhamana kuwezesha miradi 18 ya ufugaji wa kuku; Shilingi bilioni 5.078 kililitolewa kuwezesha miradi 21 ya ufugaji na unenepeshaji wa ng’ombe na mbuzi; Shilingi milioni 26.5 kililitolewa kuwezesha miradi mitatu (3) ya ufugaji wa samaki na Shilingi milioni 875.32 kililitolewa kuwezesha miradi minne (4) ya ufugaji wa ng’ombe wa maziwa. Hii inafanya jumla ya dhamana iliyotolewa kwenye sekta ya mifugo na uvuvi kufikia Shilingi bilioni 9.18 toka mfuko ulipoanza kazi zake mwaka 2018. 259. Mheshimiwa Spika, katika mwaka 2021/2022 TADB imeweza sekta za mifugo na uvuvi kama ifuatavyo:- (i) Kwa kushirikiana na Bill and Melinda Gate Foundation (BMGF) mradi wa ushirikiano kati ya wazalishaji na wasindikaji wa maziwa unaojulikana kama Tanzania inclusive Producer Processor Partnership (Ti3P) wenye lengo la kuongeza uzalishaji na usindikaji wa maziwa nchini umezinduliwa. Katika mradi huu wa miaka mitatu BMGF atatoa jumla ya ya dola za marekani million saba ili kusaidia uwekezaji katika sekta ya maziwa nchini katika maeneo ya Nyanda za Juu Kusini, Kaskazini, Mashariki na Kanda ya Ziwa. Mradi huu utavijengea uwezo vikundi vya wafugaji na viwanda vya kuchakata maziwa, kuwezesha upatikanaji wa pembejeo na mitamba na kuongeza uwezo wa viwanda kuchakata maziwa pamoja na kupanua soko la maziwa. (ii) Ujenzi wa viwanda viwili vya uchakataji na usindikaji wa maziwa vilivyopo Kahama- Shinyanga na Tarime-Mara. Jumla ya Shilingi bilioni 3.3 zimetolewa kwa viwanda hivi viwili vinavyokusanya maziwa kupitia vituo 15 vya kukusanyia maziwa vilivyoko katika mikoa sita (6) ya Geita, Kagera, Mara, Mwanza, Shinyanga na Simiyu; (iii) Ufugaji wa samaki katika vizimba (cage fish farming) katika ziwa Victoria ambapo jumla ya vizimba 70 vyenye thamani ya Shilingi milioni 760 vimewezeshwa. Mradi huu utanufaisha wafugaji wa samaki wapatao 70 waliopo katika mkoa ya Mwanza; (iv) Upatikanaji wa boti 30 za kuvulia zenye thamani ya Shilingi 320 milioni. Mradi huu utawanufaisha wavuvi zaidi ya elfu 50 wanaofanya kazi zao katika ziwa Victoria; na (v) Ufugaji wa samaki aina ya Sato kwa kutumia teknolojia ya kisasa ya Inpond Raceway System (IPRS) katika wilaya ya Bagamoyo mkoni Pwani. Kiasi cha Shilingi bilioni 2.4 kimetolewa kwa ajili ya kuwezesha mradi huo. 260. Mheshimiwa Spika, Benki ya Maendeleo ya Kilimo (TADB) imeidhinisha mikopo yenye thamani ya Shilingi Milioni 989 kwa ajili ya vyama viwili (2) vya Wazalishaji wa Maziwa vya UTAMBUZI (Busokelo) ambao wamepata Shilingi milioni 300 na Muungano wa Vyama vya Ushirika Mkoa wa Kilimanjaro (KDCJE) ambao wamepata Shilingi milioni 689 kwa ajili ya kununua ng’ombe bora wa maziwa 290. Vile vile, Dawati linaendelea kuhamasisha uundwaji wa vyama vya ushirika vya mifugo na kuwaunganisha na taasisi mbalimbali kwa ajili ya uwezeshwaji wa mitaji na mafunzo. 261. Mheshimiwa Spika, takwimu za Tume ya Maendeleo ya Ushirika Tanzania zinaonyesha kwamba vyama vya ushirika vya ufugaji vimeongezeka kutoka vyama 117 mwaka 2020/2021 hadi kufikia 206 mwaka 2021/2022. Aidha, kwa upande wa vyama vya Ushirika vya Uvuvi vimeongezeka kutoka vyama 145 mwaka 2020/2021 hadi 172 mwaka 2021/2022, sawa na ongezeko la vyama 25. Pia, Dawati la Sekta Binafsi limefanikiwa kutoa mafunzo kazi ya uandaaji wa maandiko ya kibiashara, ambapo vyama vya ushirika 18 vilivyopo Halmashauri za Pangani (2), Mkinga (1), Ilemela (3), Dodoma (1), Mafia (1), Bagamoyo (3), Ilala (2), Temeke (2), Kigamboni (1) na Nyamagana (1) vimeweza kuandaa maandiko mbalimbali yaliyowasilishwa TADB kwa ajili ya kuomba mikopo. 262. Mheshimiwa Spika, kupitia Dawati la Sekta Binafsi la Wizara ya Mifugo na Uvuvi wadau 218 wametembelewa na kupewa ushauri wa kitaalam; vikiwemo viwanda vya kuchakata samaki, wavuvi, wafugaji wa samaki katika vizimba na mabwawa. Pia, watalaam wa Dawati la Sekta Binafsi wametembelea na kukutana na wawekezaji wa sekta ya uvuvi ili kutoa ushauri wa kitaalam katika mikoa 14 ya Mbeya, Tanga, Mwanza, Simiyu, Geita, Kagera, Mara, Arusha, Kilimanjaro, Morogoro, Kigoma, Dar es Salaam, Pwani na Lindi. 263. Mheshimiwa Spika, Wizara kupitia Dawati la Sekta Binafsi kwa kushirikiana na Wakala wa Bima nchini (TIRA) limeratibu uanzishwaji wa Bima za Mifugo na Uvuvi ili kuwakomboa wafugaji, wavuvi na wafugaji viumbe maji na kurahisisha upatikanaji wa mikopo. Hadi kufikia tarehe 30 Aprili, 2022, wanufaika wote wa mikopo iliyotolewa na Benki ya Kilimo kwenye sekta za mifugo na uvuvi walinufaika na bima hizo. Aidha, Dawati kwa kushirikiana na mashirika mbalimbali ya Bima nchini linaendelea kutoa elimu kwa wananchi ili waweze kujiunga na mfumo huo wa bima. Pia, ufuatiliaji wa bima kutoka taasisi nyingine kama vile Jubilee Insurance na NMB UMEBIMA umefanyika ili kuongeza tija kwenye uwekezaji wa sekta ya mifugo. 264. Mheshimiwa Spika, vilevile, Dawati la Sekta Binafsi kwa kushirikiana na Wakala wa Bima nchini (TIRA) limeratibu uanzishwaji wa huduma ya Bima za Mifugo na Uvuvi. Hadi kufikia tarehe 30 Aprili, 2022, vyama vya ushirika vitatu (3) vimejiunga na huduma ya bima ya mifugo ambapo jumla ya ng’ombe wa maziwa 162 wamekatiwa bima. Aidha, Dawati kwa kushirikiana na mashirika mbalimbali ya Bima nchini linaendelea kutoa elimu kwa wafugaji na wavuvi ili waweze kujiunga na huduma za bima. 265. Mheshimiwa Spika, katika mwaka 2022/2023, Wizara kupitia Dawati la Sekta Binafsi itaendelea kuhamasisha uwekezaji kwenye sekta za mifugo na uvuvi kwa kuibua maeneo mapya ya uwekezaji; kuwajengea uwezo wafugaji na wavuvi kupitia vikundi na vyama vyao vya ushirika kufanya shughuli zao kibiashara; kufanya tafiti ya minyororo ya thamani na masoko; kuwaunganisha wawekezaji na taasisi za kifedha; na kufanya ufuatiliaji wa mwenendo wa uwekezaji katika Sekta za mifugo na uvuvi nchini. 266. Mheshimiwa Spika, Wizara kupitia Dawati la Sekta Binafsi itaendelea kuvijengea uwezo na kuviwezesha vyama vya ushirika kukuza na kuimarisha uzalishaji kwa kuviwezesha kupata mikopo yenye riba nafuu kupitia Benki ya Maendeleo ya Kilimo nchini (TADB). Vilevile, Wizara itahamasisha uwekezaji kwenye makundi maalumu ya vijana na kina mama kupitia ufugaji samaki kwenye vizimba, ufugaji wa samaki kwenye mabwawa, utengenezaji vyakula vya samaki, uvuvi na uchakataji wa mazao ya kimkakati ya uvuvi, na ufugaji wa viumbe maji baharini. Utawala Bora, Jinsia na UKIMWI 267. Mheshimiwa Spika, katika mwaka 2021/2022 vikao saba (7) vya Kamati ya Ajira vimefanyika vikiwemo vitatu (3) sekta ya mifugo na vinne (4) sekta ya uvuvi ambapo watumishi 32 wamethibitishwa kazini, watumishi 34 wamepandishwa vyeo, Watumishi 9 wamebadilishwa kada katika Sekta ya Mifugo. Aidha, watumishi wapya 20 wameajiriwa katika Sekta ya Mifugo na 72 katika Sekta ya Uvuvi. Vilevile, katika Sekta ya Uvuvi kulikuwa na ajira mpya 72, uhamisho 33, uteuzi nafasi (2), upandishwaji vyeo nafasi 15 na ubadilishwaji wa kada nafasi (5). Taarifa za watumishi 883 zimehakikiwa wakiwemo 503 wa sekta ya mifugo na 380 wa sekta ya uvuvi. Watumishi 20 waliostaafu wameondolewa kwenye Mfumo wa Taarifa za Utumishi na Mishahara. Pia usimamizi na ufuatiliaji wa utendaji wa kila siku kwa watumishi wa Wizara umefanyika. 268. Mheshimiwa Spika, katika kuongeza ufanisi kwenye utendaji kazi Wizara iwewawezesha watumishi 22 kuhudhuria mafunzo ya muda mrefu na mfupi. Watumishi nane (8) wamepatiwa mafunzo ya muda mrefu katika Shahada ya Uzamili na Shahada ya Uzamivu watumishi wanne (4). Aidha, watumishi 20 wamewezeshwa kupata mafunzo ya muda mfupi kuhusu masuala mbalimbali yakiwemo ukuzaji wa viumbe maji baharini, uendeshaji wa ofisi, usimamizi wa fedha na udereva ngazi ya juu. 269. Mheshimiwa Spika, katika mwaka 2021/2022 jumla ya watumishi 653 wa Wizara wakiwemo 503 wa sekta ya mifugo na 150 wa sekta ya uvuvi wameendelea kuhamasishwa kupima afya zao kupitia vikao na semina mbalimbali. Aidha, Wizara inaendelea kutoa posho kwa ajili ya kununua lishe bora kwa watumishi wanaoishi na virusi vya UKIMWI. 270. Mheshimiwa Spika, Wizara imeendelea na utekelezaji wa Afua za kujikinga na UVIKO–19 (Ugonjwa unaosababishwa na Virusi vya Korona – 2019) na uhamasishaji wa chanjo katika Sekta ya Uvuvi kwa kuwawezesha watumishi vifaa kinga kama vile Barakoa na vipukuzi (sanitizer). Pia, watumishi walipatiwa elimu juu namna bora za kujikinga na maambukizi ya ugonjwa huo. 271. Mheshimiwa Spika, katika mwaka 2021/2022 Mkataba wa Huduma kwa Wateja umehuishwa kwa lengo la kuimarisha utoaji huduma kwa kuzingatia vigezo vilivyowekwa na kukubaliana kati ya Wizara na wadau. 272. Mheshimiwa Spika, katika mwaka 2021/2022, Wizara imeendelea kutekeleza Mfumo wa Wazi wa Upimaji wa Utendaji Kazi (OPRAS) ambapo watumishi 278 wamejaza fomu na kufanyiwa mapitio ya upimaji wa Utendaji kazi. Aidha, Mfumo Shirikishi wa Taarifa za Utumishi na Mishahara (HCMIS) umeendelea kutumika kuingiza na kutunza taarifa za watumishi, kuhakiki mishahara ya watumishi kabla ya kulipa. 273. Mheshimiwa Spika, katika mwaka 2022/2023 Wizara itaendelea kuhamasisha watumishi 933 kujikinga dhidi ya UVIKO – 19 na maambukizi mapya ya VVU/UKIMWI na kupima afya zao kwa hiari wakiwemo 553 wa Sekta ya Mifugo na 380 wa sekta ya uvuvi; kuwezesha vikao vinne (4) vya Kamati ya Maadili; na kuwezesha utekelezaji wa Mifumo ya HCMIS, GSPP, Mikataba ya Utendaji Kazi na Mkataba wa Huduma kwa Mteja. 274. Mheshimiwa Spika, katika mwaka wa fedha 2022/2023, Wizara imeomba kupatiwa nafasi mpya 90 katika Ikama ya Watumishi ambapo ajira mpya ni (70), uhamisho (19) na Uteuzi moja (1). Vilevile, vikao vinne vikiwemo viwili (2) vya Kamati ya Ajira na viwili (2) vya Baraza la Wafanyakazi vitawezeshwa, pia majukumu ya Vyama vya Wafanyakazi, michezo, mabonanza, siku ya wanawake duniani na masuala ya jinsia yatawezeshwa. 275. Mheshimiwa Spika, Wizara itaendelea kutekeleza Mkakati wa Kuzuia na Kuziba Mianya ya Rushwa kwa kuelimisha watumishi 380 kuhusu miongozo, kanuni na Sheria za Utumishi wa Umma. 276. Mheshimiwa Spika, Wizara itaendelea kutoa elimu na kuhamasisha watumishi wake kuendelea kupima afya zao na kujikinga dhidi ya magonjwa hayo pamoja na kutoa posho kwa ajili ya watumishi wanaoishi na Virusi vya UKIMWI. Pia, Wizara itaendelea kuchukua hatua stahiki za kujikinga dhidi ya maambukizi ya UVIKO-19 na magonjwa mengine ya kuambukiza. 277. Mheshimiwa Spika, Wizara itaendelea kuhuisha taarifa za watumishi katika Mfumo Shirikishi wa Taarifa za Utumishi na Mishahara (HCMIS), kuendelea kuboresha mazingira ya utendaji kazi na kuendelea kusimamia na kutekeleza Mfumo wa Wazi wa Upimaji wa Utendaji Kazi (OPRAS). Teknolojia ya Habari na Mawasiliano 278. Mheshimiwa Spika, katika mwaka 2021/2022, Wizara kwa kushirikiana na Shirika la Chakula na Kilimo la Umoja wa Mataifa (FAO) imeanzisha jukwaa la kidigitali la mawasiliano kwa wafugaji liitwalo Ugani Kiganjani (Digital Services Portfolio) ambapo taarifa mbalimbali hupatikana. Taarifa hizo zinalenga kuwapa maarifa wafugaji na wavuvi kuhusu uzalishaji, magonjwa, chanjo na masoko ya mifugo na mazao yake. Aidha, mfugaji anaweza kuingia katika wavuti hiyo kwa njia ya simu janja, kompyuta au kishikwambi. 279. Mheshimiwa Spika, katika mwaka 2021/2022, Wizara kwa kushirikiana na Taasisi ya Trade Mark East Africa (TMEA) imetengeneza mfumo wa kielektroniki wa utoaji vibali vya kusafirisha mifugo na mazao ya mifugo ndani na nje ya nchi uitwao Mifugo Management Information System (MIMIS). Mfumo huo utaboresha mazingira ya biashara za mifugo na mazao yake. Aidha, jumla ya miamala 162 imejengwa kwenye mfumo wa MIMIS na kuunganishwa na mfumo wa Serikali wa ukusanyaji wa mapato ya kodi, maduhuli, tozo na huduma (Government electronic Payment Gateway - GePG). Pia, Taasisi ya TMEA katika kuimarisha ufanisi wa mfumo huo itaipatia Wizara vifaa vya kuwezesha usajili na utoaji wa vibali kwenye vituo vya utoaji wa huduma. 280. Mheshimiwa Spika, katika mwaka 2021/2022, Wizara kupitia Kitengo cha TEHAMA kimesanifu na kutengeneza billing system kwa ajili ya ukusanyaji maduhuli ya Serikali katika Sekta ya Uvuvi. Pia, Kitengo kimetengeneza mobile application billing system ambayo itasimikwa kwenye Point on Sale (PoS) za Sekta zinazotumika katika vituo vya Usimamizi wa Rasilimali za Uvuvi na Uthibiti wa Ubora na Usalama wa Mazao ya Uvuvi. Aidha, kukamilika kwa mifumo hii kutawezesha upatikanaji wa taarifa za makusanyo kwa wakati, kuokoa muda wa utoaji wa leseni za uvuvi na kuwezesha kutolewa hati ya madai maeneo ambayo hayana mtandao. 281. Mheshimiwa Spika, Wizara imeendelea kushirikiana na Ofisi ya Rais - TAMISEMI katika usimamizi wa biashara za mifugo na mazao yake kwenye minada ya awali iliyo chini ya usimamizi wa Mamlaka ya Serikali za Mitaa kupitia mfumo wa kieletroniki wa Tausi. Aidha, Wizara imeanza kutumia mfumo wa e-Mrejesho unaotoa fursa kwa wananchi au watumishi kuwasilisha mapendekezo, maoni, maswali na pongezi juu ya utendaji kazi wa Wizara. 282. Mheshimiwa Spika, Wizara imeendelea kutoa taarifa mbalimbali kwa wadau wa mifugo na uvuvi kupitia vipindi maalum vya radio na televisheni kwa kutayarisha na kurusha hewani jumla ya vipindi 47 vya televisheni na vipindi 84 vya redio (TBC 1, Channel Ten, TBC Taifa na Redio za Kijamii za CFM na Nyemo FM). Pia, Wizara imeandaa na kutoa taarifa kwenye magazeti mara 93, majarida 11 ya mtandaoni, tovuti na mitandao ya kijamii mara 118. Aidha, Wizara imepokea na kushughulikia malalamiko na maoni 104 kutoka kwa wananchi na wadau kwa njia ya simu na mitandao ya kijamii ya Wizara. 283. Mheshimiwa Spika, katika mwaka 2022/2023, Wizara itaendelea kusimamia, kutoa msaada wa kiufundi na kujenga uwezo kwenye mifumo ya kusimamia vibali vya kusafirisha mifugo na mazao yake ndani na nje ya nchi pamoja na kuimarisha mfumo wa kielektroniki wa Utambuzi, Usajili na Ufuatiliaji wa Mifugo. Aidha, Wizara itatengeneza dirisha la kidigitali la usajili na uratibu wa huduma za ugani. Mheshimiwa Spika, katika mwaka 2022/2023, Wizara itaendelea kutoa taarifa na maarifa kwa wananchi kuhusu shughuli mbalimbali za sekta ya mifugo na uvuvi kupitia vipindi maalum 52 vya redio, 52 vya televisheni, majarida 20 ya mtandaoni na magazeti. Pia, Wizara itaendelea kupokea na kushughulikia malalamiko na maoni kupitia mfumo uliohuishwa wa e-Mrejesho ( simu na mitandao ya kijamii ya Wizara. 284. Mheshimiwa Spika, Wizara itaimarisha mifumo mitatu (3) ya TEHAMA ya ufuatiliaji na tathimini wa Sekta ya Uvuvi (M&E System), utoaji taarifa za soko la mazao ya uvuvi na maeneo ya upatikanaji wa Samaki ukanda wa Pwani kwa wilaya tano (5) na kanzidata ya wafugaji wa viumbe maji na watengenezaji wa vyakula. Pia, Wizara itaendelea kusanifu na kutengeneza mfumo wa makusanyo wa maduhuli na taarifa mbalimbali za Taasisi za Sekta ya Uvuvi za MPRU na FETA. Mazingira na Mabadiliko ya Tabianchi 285. Mheshimiwa Spika, Wizara imeendelea kusimamia hifadhi ya Mazingira ikiwa ni pamoja na kukabiliana na athari za Mabadiliko ya Tabianchi. Katika mwaka 2021/2022 Mafunzo yametolewa kwa wawezeshaji 72 kuhusu ufugaji unaozingatia hifadhi ya mazingira na kuhimili mabadiliko ya tabianchi (Climate Smart Agriculture) katika Halmashauri 12 za Mikoa ya Shinyanga (Shinyanga Manispaa, Shinyanga DC, Kishapu DC, Kahama Manispaa, Msalala DC, na Ushetu DC) na Geita (Geita TC, Geita DC, Nyang’wale DC, Mbogwe DC, Bukombe DC na Chato DC). 286. Mheshimiwa Spika, katika mwaka 2021/2022 Wizara imefanya tathmini ya athari za Kimazingira na Kijamii (ESIA) katika utekelezaji wa Miradi miwili (2) ya maendeleo ili kuifanya Miradi hiyo iwe endelevu na kupunguza athari hasi katika Mazingira na jamii. Miradi hiyo ni ujenzi wa Minada ya Mifugo ya Mpakani ya Horohoro, Wilaya ya Mkinga - Tanga na Mtukula Wilaya ya Misenyi - Kagera. Tathmini hiyo ilibaini kuwa miradi hiyo imezingatia Sheria ya Menejimenti ya Mazingira SURA 191. 287. Mheshimiwa Spika, katika mwaka 2021/2022, Wizara imeendelea kusimamia uhifadhi na usimamizi wa mazingira ikiwa ni pamoja na ufanyaji wa tathimini ya athari za kimazingira na kijamii (Environmental and Social Impact Assesment – ESIA) kwenye miradi inayotekelezwa kupitia programu ya kuendeleza Kilimo na uvuvi (Agriculture and Fisheries Development Programme – AFDP) katika shughuli za uchimbaji wa visima (boreholes) na Ujenzi wa Mabwawa (Kingolwira na Mwamapuli), ujenzi wa soko la kuuzia samaki (Kipumbwi-Pangani) na vichanja vya kuanikia dagaa (Bagamoyo). 288. Mheshimiwa Spika, Wizara ya Mifugo na Uvuvi kupitia Kitengo cha Mazingira imeendelea kutekeleza matakwa ya sheria ya Mazingira ya mwaka 2004, ambapo imefanya jumla ya kaguzi 16 ili kuhakiki athari za kimazingira zinazosababishwa na shughuli za kibinadamu. Aidha, kaguzi nne (4) zimefanyika katika viwanda 11 vya kuchakata mazao ya uvuvi kutoka kanda ya Ziwa Victoria na kanda ya mashariki. Pia kaguzi 12 zimefanyika kwenye mabwawa 110 ya kufugia samaki na mashamba 13 ya ufugaji samaki kwenye vizimba na kutoa elimu ya utunzaji na uhifadhi wa mazingira. Vilevile, wadau 433 kutoka bwawa la Mtera na Nyumba ya Mungu walipatiwa elimu kuhusu kukabiliana na mabadiliko ya tabianchi na athari zitokanazo na shughuli za kibinadamu. 289. Mheshimiwa Spika, katika mwaka 2022/2023, Wizara itawezesha mafunzo kwa wawezeshaji (ToTs) 192 kuhusu ufugaji unaohimili Mabadiliko ya Tabianchi (Climate Smart Agriculture - CSA) katika Mamlaka 32 za Serikali za Mitaa; kufanya tathmini ya athari za kimazingira na kijamii (Environmental and Social Impacts Assessment – ESIA); na kufanya ukaguzi wa kimazingira (Environmental Audit - EA) katika miradi na miundombinu 10 ya Sekta ya Mifugo. 290. Mheshimiwa Spika, katika mwaka 2022/2023, Wizara itafanya ufuatiliaji wa utekelezaji wa Sheria ya Mazingira ya mwaka 2004 katika shughuli za Uvuvi na Ukuzaji Viumbe Maji kutoka ukanda wa Ziwa Victoria na maeneo ya Pwani ya Bahari ya Hindi. Aidha, Wizara itajenga uelewa kwa wadau 700 wa uvuvi juu ya hatua za kuchukua ili kupunguza athari za kimazingira zitokanazo na mabadiliko ya tabianchi pamoja na shughuli za uvuvi na ukuzaji viumbe maji usiokuwa endelevu katika ukanda wa Ziwa Tanganyika, Bwawa la Mtera na Nyumba ya Mungu, ikiwa ni pamoja na kuandaa mwongozo wa ufugaji Samaki unaozingatia uhifadhi wa Mazingira. Ushirikiano wa Kikanda na Kimataifa 291. Mheshimiwa Spika, katika mwaka 2021/2022, Wizara imeendelea kuimarisha ushirikiano wa kikanda na kimataifa ili kuendeleza sekta za mifugo na uvuvi. Kupitia ushirikiano huo, nchi yetu inapata fursa ya kushiriki na kutekeleza Sheria, Miongozo, Mikataba, Itifaki na Taratibu mbalimbali zenye lengo la kuimarisha sekta za mifugo na uvuvi hususan udhibiti wa magonjwa ya mifugo na samaki; biashara ya mifugo na uvuvi na mazao yake. 292. Mheshimiwa Spika, katika mwaka 2021/2022 Wizara kwa kushirikiana na Shirika la Chakula na Kilimo la Umoja wa Mataifa (FAO), Shirika la Afya Duniani (WHO) na Shirika la Afya ya Wanyama Duniani (OIE) imeendelea kufuatilia viashiria vya Ugonjwa wa Mafua Makali ya Ndege unaoambukiza binadamu kutokana na kugusana na ndege wenye virusi vya ugonjwa huo. Ili kufanikisha ufuatiliaji huo jumla ya sampuli 640 zilichukuliwa kwenye maeneo hatarishi wanakotua ndege kutoka Bara la Ulaya na matokeo ya kimaabara yanaonesha mpaka sasa hakuna virusi vya ugonjwa huo hapa nchini. 293. Mheshimiwa Spika, katika mwaka 2021/2022, Wizara imeshiriki katika vikao vya Jumuiya ya Afrika Mashariki na SADC ikiwemo kikao cha Kamati ya Sekta ya Biashara ya Jumuiya ya Afrika Mashariki kujadili masuala ya biashara ndani ya Jumuiya; pamoja na mkutano wa uzinduzi wa Taasisi ya Wanawake wa Afrika katika Rasilimali za Mifugo na Kilimo-Biashara (African Women in Animal Resource Farming and Agribusiness-AWARFA). Kutokana na hizo juhudi za pamoja, sekta ya mifugo imeendelea kukua na kuimarika. 294. Mheshimiwa Spika, katika mwaka 2021/2022, Wizara imeshiriki kwenye mikutano na vikao mbalimbali vya Kikanda kama ifuatavyo:- (i) Vikao vya IORA ambavyo vilipitia utekelezaji wa Mpango wa Usimamizi wa Rasilimali za Uvuvi katika Bahari ya Hindi, kubadilishana uzoefu wa usimamizi ili kuhakikisha nchi wanachama wa IORA zinanufaika na rasilimali za uvuvi kupitia Uchumi wa Buluu; (ii) Mkutano wa Baraza la Mawaziri wa Nchi Wanachama wa LTA ambao ulijadili na kupitisha mkataba wa hatua za usimamizi endelevu wa rasilimali za uvuvi na bonde la Ziwa Tanganyika; (iii) Mikutano mbalimbali ya SADC ambapo Tanzania imeridhia na kusaini Mpango wa kuanzishwa kwa Kituo cha Kikanda cha Usimamizi na Ulinzi wa Rasilimali za Uvuvi na Kituo cha Pamoja cha Ukuzaji Viumbe Maji kwa nchi za Kusini mwa Afrika; (iv) Mkutano wa OIE kupitia viwango vya afya ya viumbe maji na kurekebisha ili iweze kuendana na hali ya sasa ya biashara ya mazao ya uvuvi; na (v) Mkutano wa IOTC ambao ulijadili mfumo wa mgawanyo wa mavuno (Quota system) ya samaki katika Bahari ya Hindi na kuwezesha nchi kupata mgawanyo mkubwa utakaotuwezesha kufaidika na rasilimali za uvuvi kupitia Uchumi wa Buluu. 295. Mheshimiwa Spika, katika mwaka 2021/2022, Wizara imeshiriki katika vikao na mikutano ya LVFO ambapo Tanzania imeridhia kutumia Mwongozo wa Uchakataji na Biashara ya Mabondo utakaotumika na kusimamiwa na nchi za Afrika Mashariki; kuchangia Dola za Kimarekani 600,000 kwa ajili ya kutekeleza Mkakati wa kuokoa Sangara ujulikanao Operation Save Nile Perch (OSNP); na Mwongozo wa Usimamizi Shirikishi wa Uvuvi (Beach Management Unit Guidelines) 296. Mheshimiwa Spika, katika mwaka 2022/2023, Wizara itaendelea kushirikiana na Taasisi za Kikanda na Kimataifa katika sekta za mifugo na uvuvi ili kuimarisha mahusiano katika uwekezaji, masoko na tafiti. Uwekezaji Sekta ya Uvuvi 297. Mheshimiwa Spika, Serikali imeendelea kuhamasisha sekta binafsi kujenga viwanda vya kuchakata mazao ya uvuvi na maghala ya kuhifadhia na kugandisha mazao ya uvuvi ambapo hadi sasa kuna viwanda vikubwa vya kuchakata mazao ya uvuvi 16, viwanda vya kati vitano (5) na viwanda vidogo 33 na maghala ya kuhifadhi mazao ya uvuvi 90. Vilevile, kuna viwanda 13 vya kuchakata mabondo ya Sangara na viwanda vitano (5) vya kutengeneza zana za uvuvi. 298. Mheshimiwa Spika, katika mwaka 2021/2022, uwekezaji mkubwa wenye thamani ya Shilingi bilioni 11 umefanyika katika ufugaji samaki kibiashara na Kampuni za Tanlapia (Bagamoyo) na Tangreen (Magu). Uwekezaji huu utapokamilika, unatarajia kuzalisha zaidi ya tani 15,000 za samaki kwa mwaka. Aidha, Serikali imetia saini hati ya mashirikiano na Serikali ya Misri kupitia Kampuni ya Taifa ya Uvuvi na Ukuzaji Viumbe Maji (National Company for Fishing and Aquaculture) ili kuwekeza pamoja na TAFICO. Mradi huo utajumuisha uzalishaji chakula cha samaki, ufugaji samaki, uchakataji wa mazao ya uvuvi, kupunguza upotevu wa mazao ya uvuvi na kuongeza thamani, kuwezesha uvunaji wa rasilimali za uvuvi katika Ukanda wa Uchumi wa Bahari, kuwajengea uwezo watumishi wa sekta ya uvuvi na kuimarisha utafiti wa uvuvi na ukuzaji viumbe maji. Pia, Wizara itaendelea kuweka mazingira wezeshi ili kuvutia uwekezaji zaidi ikiwa ni pamoja na kutoa vibali bila gharama, kuwezesha misamaha ya kodi na ushuru kwa zana na pembejeo muhimu, na kuanisha maeneo mahsusi ya ufugaji samaki katika maziwa makubwa. 299. Mheshimiwa Spika, Serikali imeendelea kuhamasisha uwekezaji katika tasnia ya Ukuzaji Viumbe Maji ambapo hadi tarehe 30 Aprili, 2022 kuna vizimba vya kufugia samaki 780, mabwawa 31,407, vitotoleshi 35 vya kuzalisha vifaranga vya samaki. Kuongezeka kwa vitotoleshi kutaongeza upatikanaji wa vifaranga vya samaki na hivyo kuongeza uzalishaji wa samaki. Gawio la Serikali katika Sekta ya Mifugo na Uvuvi 300. Mheshimiwa Spika, katika mwaka 2021/2022, Taasisi, Bodi na Wakala zilizopo chini ya Wizara ambazo ni NARCO, LITA, TALIRI, TVLA, Bodi ya Nyama Tanzania, Bodi ya Maziwa Tanzania, TAFIRI, FETA na MPRU zimetoa gawio kwa Serikali lenye jumla ya Shilingi 152,203,000 kati ya fedha hizo, Shilingi 117,203,000 ni za Taasisi za Sekta ya Mifugo na Shilingi 35,000,000 ni za taasisi za sekta ya uvuvi (Kiambatisho Na. 20) ikilinganishwa na kiasi cha Shilingi 348,940,989.85 kilichotolewa mwaka 2020/2021. Aidha, Wizara imeendelea kuhamasisha uwepo wa tija katika taasisi hizo ili kuweza kuchangia zaidi mapato katika mfuko wa Serikali. Michango katika Shughuli za Kijamii 301. Mheshimiwa Spika, katika mwaka 2021/2022, Taasisi, Bodi na Wakala zilizo chini ya Wizara zimetoa mchango wa Shilingi 202,468,500 ikilinganishwa na Shilingi 279,636,302.48 zilizotolewa mwaka 2020/2021. Michango hiyo ni kwa ajili ya kuchangia shughuli za maendeleo ya jamii ikiwemo uchanjaji mifugo, kutoa elimu kwa wafugaji, kuendesha elimu ya uhifadhi katika vijiji nje ya eneo la hifadhi za Bahari na maeneo tengefu, kutoa misaada ya vifaa vya kielimu kwa shule za msingi katika Wilaya ya Mafia n.k. E HITIMISHO 302. Mheshimiwa Spika, kabla ya kuhitimisha hotuba yangu, naomba kuchukua fursa hii kuwashukuru wale wote waliochangia kwa namna moja au nyingine katika kuiwezesha Wizara kufanikisha majukumu yake. Mafanikio yaliyopatikana katika mwaka 2021/2022 yametokana na ushirikiano na misaada ya kifedha na kiufundi kutoka kwa nchi wahisani, mashirika mbalimbali ya kitaifa na kimataifa, taasisi za fedha za Kitaifa na Kimataifa, taasisi za hiari zisizokuwa za kiserikali na mashirika ya kidini bila kusahau hamasa na ushiriki wa wananchi wakiongozwa na Waheshimiwa Wabunge na Madiwani. 303. Mheshimiwa Spika, naomba kutumia fursa hii kuzitambua na kuzishukuru nchi za Japan, Korea Kusini, Uingereza, Uholanzi, Ireland na Jamhuri ya Watu wa China kwa kuchangia katika maendeleo ya Sekta ya Mifugo na Uvuvi. Naomba pia kutambua na kuzishukuru jumuiya za kikanda ambazo ni Jumuiya ya Afrika Mashariki (EAC), Jumuiya ya Maendeleo ya Nchi za Kusini mwa Afrika (SADC) na Umoja wa Nchi za Ulaya (EU). 304. Mheshimiwa Spika, Aidha, nazishukuru taasisi zinazoendelea kutuunga mkono kwa njia mbalimbali, ikiwa ni pamoja na:- Taasisi ya Usimamizi wa Uvuvi Ziwa Victoria (Lake Victoria Fisheries Organization-LVFO), Mamlaka ya Usimamizi wa Ziwa Tanganyika (Lake Tanganyika Authority-LTA), Kamisheni ya Usimamizi wa Uvuvi wa Jodari ya Bahari ya Hindi (Indian Ocean Tuna Commission-IOTC), Kamisheni ya Usimamizi wa Uvuvi Kusini Magharibi mwa Bahari ya Hindi (South West Indian Ocean Fisheries Commision- SWIOFC), Umoja wa Nchi zilizoko katika Mwambao wa Bahari ya Hindi (Indian Ocean Rim Association - IORA), Western Indian Ocean Marine Science Association (WIOMSA), Kamisheni ya Usimamizi wa Nyangumi (International Whaling Commission-IWC), Kamisheni ya Bahari ya Hindi (Indian Ocean Commission-IOC), na Taasisi ya Wanawake wa Afrika katika Rasilimali za Mifugo na Kilimo- Biashara (African Women in Animal Resource Farming and Agribusiness-AWARFA). 305. Mheshimiwa Spika, nitambue pia mchango wa mashirika mengine tunayoshirikiana nayo katika Sekta za Mifugo na Uvuvi ambayo ni: Shirika la Afya Duniani (WHO), Shirika la Afya ya Wanyama Duniani (OIE), Shirika la Chakula na Kilimo la Umoja wa Mataifa (FAO), Mfuko wa Kimataifa wa Maendeleo ya Kilimo (IFAD), Shirika la Maendeleo la Umoja wa Mataifa (UNDP), Shirika la Umoja wa Mataifa la Kuhudumia Watoto (UNICEF), Taasisi ya Rasilimali za Wanyama ya Umoja wa Afrika (AU-IBAR), Taasisi ya Kimataifa ya Utafiti wa Mifugo (ILRI), Taasisi ya Utafiti wa Kilimo ya Ireland (TEAGASC), Serikali ya Uholanzi na Serikali ya Japan kupitia Programu ya Uchumi na Maendeleo ya Jamii (Economic and Social Development Programme – ESDP), Trade Mark East Africa - TMEA na Overseas Fishery Cooperation Foundation (OFCF) of Japan. 306. Mheshimiwa Spika, nazishukuru pia taasisi za Kifedha na Wadau wa Maendeleo kwa ushirikiano wao hasa, Benki ya Dunia (WB), Benki ya Maendeleo ya Afrika (AfDB), Shirika la Kimataifa la Ushirikiano la Jamhuri ya Korea (KOICA), Shirika la Kimataifa la Ushirikiano la Jamhuri ya Japan (JICA), Shirika la Misaada la Ireland (Irish Aid), Shirika la Misaada la Marekani (USAID), Idara ya Maendeleo ya Kimataifa ya Uingereza (DfID), Shirika la Ushirikiano la Ujerumani (GIZ), Shirika la Maendeleo la Denmark (DANIDA), Shirika la Kimataifa la Maendeleo la Sweden (SIDA); na mashirika ya IAEA, ILRI, CIAT kwa michango yao katika kuendeleza Sekta za Mifugo na Uvuvi. 307. Mheshimiwa Spika, Aidha, napenda kuyashukuru Mashirika na Taasisi za hiari za Bill and Melinda Gates Foundation, World Wide Fund for Nature (WWF), Heifer Project Tanzania (HPT), Overseas Fisheries Cooperation Foundation of Japan (OFCF), Vetaid, Care International, Welcome Trust, World Vision, FARM Africa, Land O’ Lakes, World Society for Protection of Animals (WSPA), Global Alliance for Livestock and Veterinary Medicine (GALVmed), Institute of Social Studies (ISS), International Land Coalition (ILC), Sea Sense, SmartFish, Marine Stewardship Council (MSC), pamoja na Mashirika na Taasisi mbalimbali za humu nchini zinazojihusisha na uendelezaji wa Sekta za Mifugo na Uvuvi. 308. Mheshimiwa Spika, kwa namna ya pekee nimpongeze na kumshukuru tena Rais wa Jamhuri ya Muungano wa Tanzania, Mheshimiwa Samia Suluhu Hassan, kwa namna anavyoliongoza Taifa letu na anavyotusimamia katika kutekeleza majukumu ya Wizara ya Mifugo na Uvuvi. Nina imani kuwa ndani ya uongozi wake tutahakikisha kuwa Ilani ya Uchaguzi ya Chama cha Mapinduzi ya mwaka 2020 - 2025 na Mpango wa Tatu wa Maendeleo wa Taifa wa mwaka 2021/2022 – 2025/2026 inatekelezwa kikamilifu hususan katika sekta za mifugo na uvuvi. 309. Mheshimiwa Spika, naomba kuchukua nafasi hii tena kuwashukuru na kuwapongeza Kamati ya Kudumu ya Bunge inayosimamia Kilimo, Mifugo na Maji kwa maoni yao na ushauri uliolenga kuboresha na kuimarisha sekta za mifugo na uvuvi. Pia niwashukuru wadau mbalimbali katika sekta za mifugo na uvuvi, wafugaji na wavuvi hususan wanaozingatia Sheria katika utendaji wa kazi zao kote nchini kwa kutunza, kuzalisha na kulinda rasilimali za Taifa. Napenda kuwaahidi kwamba Wizara yangu itaendelea kusimamia sekta za mifugo na uvuvi na kuunga mkono juhudi za wafugaji, wavuvi, wasindikaji na wafanyabiashara wa bidhaa za mifugo na uvuvi. 310. Mheshimiwa Spika, naomba kurejea tena kutoa shukrani zangu za dhati kwa Mheshimiwa Abdallah Hamis Ulega, Mbunge wa Jimbo la Mkuranga, Naibu Waziri wa Mifugo na Uvuvi kwa ushauri na ushirikiano wake katika kusimamia majukumu ya Wizara. Aidha, natoa pia shukrani zangu kwa Bw. Tixon Tuyangile Nzunda, Katibu Mkuu (Mifugo) na Dkt. Rashid Adam Tamatamah, Katibu Mkuu (Uvuvi), Wakurugenzi pamoja na Watendaji wote wa Wizara na Taasisi kwa kazi nzuri wanazozifanya. 311. Mheshimiwa Spika, naomba pia kutoa shukrani zangu za dhati kwa wananchi wa Jimbo la Maswa Magharibi ambao muda wote wameendelea kuniunga mkono katika kutekeleza majukumu yangu ya jimbo na kitaifa, nataka niwahakikishie kuwa nitaendelea kuwatumikia kwa juhudi na maarifa ili kuleta mabadiliko ya kimaendeleo katika jimbo letu na Taifa kwa ujumla. F. MUHTASARI WA MAOMBI YA FEDHA KWA MWAKA WA FEDHA 2022/2023 312. Mheshimiwa Spika, katika mwaka 2022/2023, Wizara inaomba Bunge lako Tukufu likubali kupitisha Makadirio ya Matumizi ya Wizara ya Mifugo na Uvuvi ya jumla ya Shilingi 168,248,787,000. Kati ya fedha hizo, Shilingi 52,047,604,000 ni kwa ajili ya Sekta ya Mifugo na Shilingi 116,201,183,000 kwa ajili ya Sekta ya Uvuvi. Mchanganuo wa fedha zinazoombwa kwa kila Fungu ni kama ifuatavyo: - Fungu 99: Sekta ya Mifugo 313. Mheshimiwa Spika, Wizara inaomba kutumia jumla ya Shilingi 52,047,604,000 kwa ajili ya kutekeleza majukumu ya Sekta ya Mifugo. Kati ya fedha hizo, Shilingi 35,036,988,000 ni kwa ajili ya Matumizi ya Kawaida na Shilingi 17,010,616,000 ni kwa ajili ya kutekeleza Miradi ya Maendeleo. Mgawanyo wake ni kama ifuatavyo:- (i) Fedha za Matumizi ya Kawaida Shilingi 35,036,988,000 * Mishahara Shilingi 21,332,877,000 * Matumizi Mengineyo (OC) Shilingi 13,704,111,000 (ii) Fedha za Matumizi ya Maendeleo Shilingi 17,010,616,000 * Fedha za Ndani, Shilingi 16,871,741,000; na * Fedha za Nje Shilingi 138,875,000. Fungu 64: Sekta ya Uvuvi 314. Mheshimiwa Spika, katika mwaka 2022/2023, Wizara inaomba jumla ya Shilingi 116,201,183,000 kwa ajili ya kutekeleza majukumu ya Sekta ya Uvuvi. Kati ya fedha hizo, Shilingi 23,349,646,000 ni kwa ajili ya Matumizi ya Kawaida na Shilingi 92,851,537,000 ni kwa ajili ya kutekeleza Miradi ya Maendeleo. Mchanganuo wake ni kama ifuatavyo:- (i) Fedha za Matumizi ya Kawaida ni Shilingi 23,349,646,000. * Mishahara ni Shilingi 12,719,235,000; na * Matumizi Mengineyo (OC) ni Shilingi 10,630,411,000.00. (ii) Fedha za Matumizi ya Maendeleo Shilingi 92,851,537,000 * Fedha za Ndani: Shilingi 55,854,800,000; na * Fedha za Nje: Shilingi 36,996,737,000 315. Mheshimiwa Spika, naomba nitoe shukrani zangu za dhati kwako na kwa Waheshimiwa Wabunge kwa kunisikiliza. Hotuba hii pia inapatikana katika Tovuti ya Wizara: 316. Mheshimiwa Spika, naomba kutoa hoja.