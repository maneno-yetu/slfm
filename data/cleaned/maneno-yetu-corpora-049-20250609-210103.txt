BAJETI YA KIKAO CHA TATHMINI YA UTENDAJI KAZI WA WIZARA YA MIFUGO NA UVUVI MWAKA 2018/2019 HOTUBA YA WAZIRI WA MIFUGO NA UVUVI, MHESHIMIWA LUHAGA JOELSON MPINA (Mb) WAKATI WA KIKAO CHA TATHMINI YA UTENDAJI KAZI WA WIZARA YA MIFUGO NA UVUVI KWA MWAKA 2018/2019 KILICHOWAHUSISHA WATUMISHI WOTE WA WIZARA TAREHE 09 JULAI, 2019 MAKAO MAKUU DODOMA Katibu Mkuu (Mifugo), Profesa Elisante Ole Gabriel Katibu Mkuu (Uvuvi), Dk. Rashid Adam Tamatamah Wakurugenzi Wote; Wakuu wa Taasisi/Wakala/Bodi; Watumishi wote; na Waandishi wa Habari. Itifaki imezingatiwa. Nichukue nafasi hii kumshukuru Mwenyezi Mungu mwingi wa Rehema kwa kutujalia uzima na kuweza kukutana tena siku ya leo ikiwa ni mara ya kwanza kufanya kikao cha tathmini kinachowashirishikisha watumishi wote baada ya kuisha mwaka wa fedha. Pia, napenda kuchukua nafasi hii kuwapongeza kwa dhati kwa jinsi mlivyosimamia utekelezaji wa majukumu na Bajeti ya Wizara katika Mwaka 2018/19 kwa mafanikio makubwa, ambapo hapa nitaelezea kwa muhtasari na kutoa mwelekeo wa Wizara kwa Mwaka 2019/20. Pamoja na maelezo haya ufafanuzi wa kina kuhusu utekelezaji wa majukumu na mipango ya maendeleo umeanishwa kupitia Hotuba ya Bajeti ya Wizara iliyowasilishwa bungeni. Ndugu Watumishi, Serikali ya awamu ya tano inayoongozwa na Mhe. Dk. John Pombe Joseph Magufuli imefanya mambo makubwa kwa watanzania katika kipindi kifupi cha miaka 3 na nusu tu, baadhi ya watu wachache wanaobeza mafanikio hayo wana hila na chuki binafsi, wengine wanatengeneza taarifa na takwimu za uongo ili kufikia malengo yao na kupotosha ukweli uliopo kwa malengo wanayoyajua wao. Ndugu Watumishi, Watanzania hawajasahau namna rasilimali za nchi zilivyokuwa zinafujwa, kuibwa na kutoroshwa nje ya nchi na kuliacha Taifa kwenye ufukara wakutupwa, Watanzania hawajasahau jinsi rasilimali za umma fedha, madini, misitu, uvuvi, kilimo na mifugo zilivyokuwa zikitoroshwa nje ya nchi, matumizi holela ya fedha za umma yasiyojali masilahi ya wananchi, ukusanyaji dhaifu wa mapato uliogubikwa na Rushwa kubwa, mishahara hewa ililipwa kila mwaka utadhani hakuna aliyekuwa na wajibu wa kuchukua hatua. Ndugu Watumishi, Pia watanzania hatujasahau unyonyaji uliokithiri wa kununua kwa bei ya kutupa mazao ya wakulima yakiwemo Korosho, Pamba, Kahawa na mazao mengine, biashara ya dawa za kulevya na uvuvi haramu vilitamalaki kila kona ya nchi kana kwamba hakuna mtu aliyetakiwa kuchukua hatua. Ndugu Watumishi, Mhe. Rais Dkt. John Pombe Magufuli amevunja rekodi ya Utumishi wa Umma Tanzania, kila kona ya dunia amekuwa gumzo na kiongozi wa kupigiwa mfano, kwa muda mfupi mambo hayo yametatuliwa, Sheria na mikataba kandamizi isiyo na tija kwa umma imefumuliwa, mifumo imara ya usimamizi imewekwa na hakuna anayechezea rasilimali zetu tena. Ndugu Watumishi, Nchi yetu ina utajiri mkubwa wa rasilimali za mifugo na uvuvi ambapo kwa sasa kuna jumla ya Ng’ombe milioni 32.2, Mbuzi milioni 20, Kondoo milioni 5.5, Nguruwe milioni 2, Punda 636,997, Kuku milioni 79.1 kati ya hao Kuku wa kienyeji ni milioni 38.5, Kuku wa kisasa ni milioni 40.6 pia tuna kilo bilioni 2.8 za samaki walioko majini ukiondoa samaki walioko Bahari Kuu, eneo letu la Ukanda wa Uchumi wa Bahari Kuu (EEZ) lina ukubwa wa kilomita za mraba 223,000 huu ni utajiri mkubwa hivyo tujipange vizuri kuhakisha rasilimali hizo zinalinufaisha Taifa. Ndugu Watumishi, Pia mtakumbuka kuwa taasisi zote za wizara kwa miaka yote hazijawahi kutoa gawio kwa Serikali lakini kwa mara kwa kwanza mwaka huu taasisi zote zimefanikiwa kutoa gawio la sh. Milioni 520, hivyo naagiza taasisi zote zijipange kutoa gawio mara tano zaidi ya walizotoa mwaka huu katika mwaka ujao wa fedha. Pia nazipongeza taasisi zote kwa kuwezesha kutoa michango ya kijamii iliyofikia kiasi cha sh. Milioni 412 kwa ajili ya kuchangia shughuli za maendeleo. Ndugu Watumishi, Wizara inajivunia ongezeko la mapato ya Serikali yatokanayo na Sekta za Mifugo na Uvuvi ambayo kwa sasa yameongezeka kutoka wastani wa sh. Bilioni 21 kwa kila mwaka katika kipindi cha miaka 7 iliyopita hadi kufikia sh. Bilioni 42 mwaka 2017/2018 na mwaka huu 2019 yamefikia sh. Bilioni 72. Ndugu Watumishi, Makusanyo haya ya maduhuli ya mwaka 2018/2019 ni sawa na asilimia 180.6 ya malengo yaliyowekwa na Serikali ya kukusanya sh. Bilioni 40, makusanyo haya ni zaidi ya sh. Bilioni 32 ya malengo kiwango ambacho hakijawahi kufikiwa wakati mwingine wowote. Ndugu Watumishi, Wizara ilianzisha Dawati la Sekta Binafsi lililozinduliwa rasmi tarehe 01 Oktoba, 2018. Lengo la kuanzishwa kwa Dawati la Sekta Binafsi ni kufuatilia kwa karibu changamoto zinazoikabili Sekta Binafsi (Sekta ya Mifugo na Uvuvi), kuzitafutia ufumbuzi na kuongeza uwekezaji na uchangiaji kwenye Pato la Taifa ili kufikia azma ya Serikali ya Awamu ya Tano ya kuelekea kwenye Uchumi wa Viwanda. Ndugu Watumishi, Dawati la Sekta Binafsi limewezesha kupatikana mikopo kwa Sekta za Mifugo na Uvuvi yenye thamani ya sh. Bilioni 72.3 kupitia Benki ya Maendeleo ya Kilimo Tanzania (TADB) ambapo kiasi cha sh. Bilioni 17.3 zimetolewa na kiasi cha sh. Bilioni 55 zitatolewa wakati wowote kuanzia sasa ikilinganishwa na mwaka jana ambapo benki hiyo ilitoa mkopo wa sh. Milioni 900 tu kwa sekta ya mifugo. Ndugu Watumishi, Taasisi zote zilizo chini ya Sekta ya Mifugo na Uvuvi kuwa na mpango wa biashara (business plan) ili kuweza kukopesheka kwenye taasisi za fedha badala ya kutegemea ruzuku ya Serikali na sitaki kuona taasisi ikilia lia kwa kukosa fedha. Ndugu Watumishi, Naagiza Idara za DRTE na Taasisi zote za Utafiti upande wa Uvuvi (TAFIRI) na upande wa Mifugo (TALIRI) kufanya tafiti zote muhimu na kuhuisha agenda za utafiti zilizopo ili kukidhi mahitaji ya sasa kwani hivi sasa maeneo mengi hayajafanyiwa utafiti na yale yaliyofanyiwa utafiti matokeo ya tafiti hizo yamewekwa makabatini. Agenda mpya za utafiti zitakazoandaliwa zilete manufaa makubwa kwa Taifa, watafiti na wanavyuo. Ndugu Watumishi, Viwanda vyote vilivyofungwa naagiza vifufuliwe vikiwemo viwanda vya kuchakata minofu ya samaki vya Tanperch, Vic fish, Prime Catch, Pia viwanda vya Mwanza Tannery, Tanganyika Packers Shinyanga na Mbeya, SAAFI Rukwa na kuhamasisha uwekezaji mpya wa viwanda vya kuchakata na kusindika nyama, maziwa, ngozi na samaki. Pia kuwekeza katika viwanda vya kuzalisha chanjo, madawa, chakula cha mifugo na samaki. Ndugu Watumishi, Naagiza vikwazo vyote vinavyokwaza wadau wa sekta za mifugo na uvuvi viondolewe mara moja na hata ikibidi kurekebishwa Sheria na Kanuni na kazi ifanyike sio zaidi ya Septemba 2019, Pia kushughulikiwa kwa migogoro ya wafugaji na watumiaji wengine wa ardhi na ukosefu wa malisho ikawe historia. Ndugu Watumishi, Suala la ukusanyaji mapato ya Serikali halina suluhu na kwamba Operesheni Sangara na Nzagamba zitaendelea na mianya yote itazidi kudhibitiwa na yoyote atakayejaribu kwa namna yoyote ile atawajibishwa. Ndugu Watumishi, Katika kipindi hiki pia nawataka Wakurugenzi na Wakuu wa Taasisi kuandaa mpango kazi wa utekelezaji wa bajeti ya mwaka 2019/2020 ifikapo Julai 30 mwaka huu. Ndugu Watumishi, Katika utekelezaji wa blueprint Wizara imeanzisha matumizi ya leseni moja za uvuvi kwa kila maji badala ya kila halmashauri kutoa leseni yake jambo ambalo lilisabisha usumbufu mkubwa kwa wavuvi wetu. Ndugu Watumishi, Pia Serikali imepunguza viwango vya tozo 18 za uvuvi ikiwemo usafirishaji wa dagaa nje ya nchi Ukanda wa Pwani kutoka Dola za Marekani 1.5 hadi 0.3 kwa kilo, Vilevile Serikali imefuta tozo 16 kwa sekta ya mifugo. Ndugu Watumishi, Mapambano dhidi ya Uvuvi haramu yamewezesha kuongezeka kwa samaki kwenye soko la ndani hivyo kupungua kwa uagizaji wa samaki kutoka nje ya nchi kwa asilimia 67 huku mauzo ya nje yakiongezeka kutoka wastani wa Dola za Kimarekani Milioni 164.9 kwa mwaka, kwa kipindi cha miaka 7 iliyopita hadi kufikia Dola za Kimarekani milioni 295.8 mwaka wa fedha 2018/2019. Ndugu Watumishi, Wizara yangu imeapa kuzidisha mapambano dhidi ya uvuvi haramu huku nikiwaonya viongozi wanaotumia matatizo ya wananchi kama mtaji wa kisiasa hususan katika kipindi cha kampeni kuacha kwani watashushwa majukwaani na kuishia kwenye mkono wa sheria bila kujali nafasi zao wala vyama wanavyotoka. Ndugu Watumishi, Shirika la Uvuvi TAFICO lianze biashara ni lazima mwaka huu kununuliwe meli kubwa 2 na kuanza uvuvi kwenye maji ya Tanzania na kwenye eneo la Uchumi wa Bahari Kuu (EEZ), katika eneo letu la EEZ lenye ukubwa wa kilomita za mraba 223,000 lina samaki aina ya Jodari, Papa wenye bei kubwa katika masoko ya dunia na kwa muda mrefu meli za kigeni zimekuwa zikivua bila Taifa kunufaika. Ndugu Watumishi, Pia naagiza uzalishaji wa vifaranga vya samaki uongezeke kwani kwa sasa tunazalisha Milioni 18 tu wakati mahitaji ni zaidi ya Milioni 50, vituo vyote vya uzalishaji vifaranga vifufuliwe na uwekezaji mpya katika vituo vya Wizara, FETA, TAFIRI na Sekta Binafsi. Ndugu Watumishi, Operesheni Sangara imefanikiwa kuondoa majini jumla ya nyavu haramu 772,880, Kamba za Kokoro mita 1,970,213, Samaki wachanga na wazazi kilo 568,843, mabondo kilo 6,441 na jumla ya watuhumiwa 9,272 walikamatwa. Ndugu Watumishi, Wizara ilikamata jumla ya tani 15.53 za samaki walioingizwa nchini bila nyaraka, leseni na vibali. Samaki hao walipatikana na viambata vya sumu baada ya kufanyiwa uchunguzi ambapo samaki wote waliteketezwa kwa kutokukidhi viwango vya ubora na usalama wa walaji. Ndugu Watumishi, Wizara kupitia Taasisi ya Utafiti wa Uvuvi Tanzania (TAFIRI) imefanya utafiti wa kujua rasilimali za uvuvi katika Ziwa Victoria kwa kutumia teknolojia ya Hydro-acousti survey kwa kushirikiana na Taasisi za Kenya Marine and Fisheries Research Institute (KMFRI-Kenya) na National Fisheries Resources Research Institute (NaFIRRI-Uganda) ulifanyika mwezi Septemba hadi Oktoba 2018. Ndugu Watumishi, Miongoni mwa matokeo ya utafiti huu ni pamoja na kuwepo kwa ongezeko la Sangara kutoka tani 417,936 mwaka 2016 hadi kufikia tani 553,770 mwaka 2018, kupungua kwa Sangara wenye urefu wa chini ya sentimita 50 kutoka asilimia 96.6 mwaka 2017 hadi kufikia asilimia 62.8 mwaka 2018, kuongezeka kwa Sangara wenye urefu wa kuanzia sentimita 50 hadi 85 kutoka asilimia 3.3 mwaka 2017 hadi kufikia asilimia 32.0 mwaka 2018; Pia kuongezeka kwa Sangara wenye urefu wa juu ya sentimenta 85 (samaki wazazi) kutoka asilimia 0.4 mwaka 2017 hadi kufikia asilimia 5.2 mwaka 2018 na kuongezeka kwa wastani wa urefu wa Sangara kutoka sentimeta 16 mwaka 2017 hadi kufikia sentimeta 25.2 mwaka 2018. Ndugu Watumishi, Matokeo yanaonesha kuongezeka kwa Sangara ziwani sambamba na kuongezeka kwa Sangara wazazi na kupungua kwa Sangara wachanga ikilinganishwa na mwaka 2017. Ongezeko hili ni matokeo ya doria na operesheni dhidi ya uvuvi haramu katika Ziwa Victoria. Ongezeko hili la Sangara wakubwa litawanufaisha wavuvi, wenye viwanda na wafanyabiashara ya mabondo kwa vile sangara wenye urefu wa zaidi ya sentimita 85 hutoa minofu na mabondo makubwa ambayo yana thamani ya juu katika soko. Pia utafiti uliofanywa na TAFIRI ukanda wa Pwani mwaka 2018 umeonesha kuwa samaki aina ya kambamiti (prawns) wameongezeka maradufu, ukanda wa Bagamoyo na Saadani kambamiti walivuliwa kilo 58.45 kwa saa mwaka 2018/2019 ikilinganishwa mwaka 2015/2016 ambapo walivuliwa kilo 26.16 kwa saa. Ukanda wa Kisiju II kambamiti walivuliwa kilo 61.38 kwa saa mwaka 2018/2019 ikilinganishwa na kilo 29.58 kwa saa mwaka 2015/2016, hii inaonesha kuwa samaki aina ya kamba miti wanaongezeka kwa kasi. Pia uvuvi wa kutumia mabomu umepungua kwa asilimia 99. Nazitaka timu zote za Operesheni Sangara, Nzagamba, Jodari na Matt kujipanga upya kwa mbinu mpya ili kuhakikisha kuwa rasilimali za Watanzania zinalindwa, tuzidishe mapambano zaidi ili Taifa linufaike na rasilimali zake. Ndugu Watumishi, Naagiza Kitengo cha Hifadhi za Bahari na Maeneo Tengefu (MPRU) kuongeza kasi ya kutangaza vivutio vya utalii kwani idadi ya watalii wanaotembelea maeneo yetu ni ndogo iliyofikia 46,304 ikilinganishwa na utajiri wa rasilimali zilizopo Ukanda wa Bahari ya Hindi zikiwemo fukwe nzuri zenye mchanga laini na mweupe, magofu yenye historia za kusisimua, uoto wa asili, matumbawe, samaki aina ya potwe, silikanti, kaa wanaokwea minazi, samaki wa mapambo, vivutio hivi ni vya kipekee na viko sehemu chache sana duniani. Ndugu Watumishi, Wizara imedhamiria kuendesha mafunzo rejea ya Ufugaji wa Kisasa na Kibiashara katika halmashauri zote 185 nchini ambapo hadi sasa wafugaji 2,248 na Maafisa ugani 65 katika Wilaya za Kaliua, Mkuranga, Simanjiro na Tunduru wamefikiwa pia upande wa uvuvi mafunzo yanaendeshwa kwa Wavuvi na Maafisa ugani ili kukabiliana na changamoto mbalimbali za uvuvi ikiwemo matumizi ya zana bora ambapo hadi sasa jumla ya wavuvi 6, 911 wamefikiwa. Pia Wakurugenzi wa Idara ya Utafiti, Mafunzo na Ugani waweke utaratibu mzuri wa kuwatambua wanavyuo wanaohitimu mafunzo ya mifugo na uvuvi kutoka vyuo vyote nchini na kuweka kumbukumbu zao kwenye tovuti ya wizara ili waweze kufahamika walipo na kutumika kuendeleza sekta. Ndugu Watumishi, Hekta 722,621 zilizotengwa na Wizara na Halmashauri kwa ajili ya wafugaji zoezi la ugawaji wa maeneo hayo linaendelea na tayari zaidi ya ng’ombe 50,000 wameshaingia kwenye maeneo hayo mapya ya malisho. Pia timu ya utatuzi wa migogoro inapita mkoa kwa mkoa kuhakikisha kuwa migogoro yote ya wafugaji na watumiaji wengine wa ardhi inatatuliwa. Ndugu Watumishi, Ni lazima zifanyike kila juhudi za kuhakikisha tunaliteka soko la mazao ya mifugo kwenye masoko makubwa ya nje yakiwemo ya Asia na Ulaya ambapo mahitaji ya nyama kwa mwaka ni makubwa yanayofikia wastani wa Dola za Kimarekani bilioni 84.4. bila kusahau Soko la EAC, SADC na nchi nyingine za Afrika. Ndugu Watumishi, Suala la uvamizi wa Mashamba ya Serikali lazima likomeshwe ili mashamba hayo yabaki kutumika kwa malengo yaliyokusudiwa ya kuendeleza sekta za mifugo. Ndugu Watumishi, Changamoto ya upungufu mkubwa wa wataalam wa mifugo tutaendelea kujaza nafasi kadiri inavyowezekana na pia kuhusu kulundikana kwa wataalamu wa mifugo sehemu moja wakati sehemu nyingine zina upungufu mkubwa ninaagiza Katibu Mkuu Mifugo na Katibu Mkuu Tamisemi, kupitia upya watumishi waliopo na kuwapanga upya ili maeneo mengine ambayo hayana watumishi yaweze kupata. Ndugu Watumishi, Katika kuboresha Koosafu ya Mifugo, Mradi wa Uhawilishaji wa Viinitete Multiple Ovulation and Embryo Transfer (MOET) ulioko Kituo cha TALIRI Mpwapwa uliogharimu kiasi cha sh Milioni 400 kwenye ujenzi wa maabara na vifaa vyake tayari umeshakamilika na uzalishaji wake unatarajia kuanza wakati wowote kuanzia sasa. Pia Kituo cha Taifa cha Uhimilishaji Mifugo kwa njia cha Chupa (NAIC) –Usa River kiendelee kuimarishwa ambapo mwaka huu tumepata mafanikio makubwa ikiwemo ununuzi wa kichambuzi cha mbegu (semen analyzer-CASA) na madume bora 7 ya Sahiwal, Boran na Friesian yamenunuliwa na kufikisha jumla ya madume 31 ya mbegu, mitungi 71 na pikipiki 46 zimenunuliwa ili kuongeza kasi ya uhimilishaji nchini. Aidha mauzo ya mbegu bora za ng’ombe (semen) yameongezeka kutoka shilingi 152, 545,250 mwaka 2017/2018 hadi kufikia shilingi 350, 218,560 mwaka 2018/2019, sawa na asilimia 129.6. Kutokana na uboreshaji huo umewezesha usindikaji wa maziwa kuongezeka kutoka lita milioni 56 kwa siku mwaka 2018 na kufikia lita milioni 70 kwa siku mwaka huu. Wizara na Bodi ya Maziwa hakikisheni changamoto zote zinazoikabili tasnia hii ya maziwa zinatatuliwa. Ndugu Watumishi, Serikali inaendelea kudhibiti magonjwa ya mifugo, wastani wa uogeshaji mifugo imefikia michovyo 10,145, 457 kwa mwezi ikiwa ni ongezeko la asilimia 25, majosho yaendelee kukarabatiwa, dawa zipelekwe na kila josho lazima liwe na kikundi na akaunti Benki na mwaka huu wa fedha twende mara tano ya mwaka uliopita ili kupambana vilivyo na magonjwa yaenezwayo na kupe. Uzalishaji wa Chanjo bado kwa sehemu kubwa tunategemea kutoka nje ya nchi ambapo kila mwaka tunatumia zaidi shilingi bilioni 16 kuagiza chanjo, pia hamasa ya wananchi kuchanja mifugo yao bado sio ya kuridhisha hivyo Wakala wa Mabaara ya Veterinari Tanzania (TVLA) kuhakikisha wanazalisha chanjo zote za kudhibiti magonjwa 11 ya kimkakati ifikapo Disemba mwaka huu kupitia Taasisi ya Chanjo nchini (TVI). Vituo vyote vya uchunguzi wa magonjwa (ZVC) viendelee kuimarishwa. Ndugu Watumishi, Kupitia Operesheni Sangara, Ngazamba, Jodari na Matt, wizara kwa nyakati tofauti ilishtaki na kushitakiwa Mahakamani kwa hatua inazochukua ambapo kati ya kesi hizo ninayo furaha kuwajulisha kuwa zote Serikali ilishinda. Ndugu Watumishi, Kesi hizo zilizokuwa na mvuto kwenye jamii ikiwemo ile ya Meli ya Buah Naga 1 ambapo mmiliki, nahodha na wakala wa meli hiyo wanatumikia kifungo cha miaka 20 jela baada ya kushindwa kulipa faini ya sh. Bilioni 1 waliyohukumiwa kuilipa na Mahakama Kuu Divisheni ya Uhujumu Uchumi na Makosa ya Rushwa, Kanda ya Mtwara tarehe 06/12/2018 hukumu ilitolewa na Mheshimiwa Jaji Lilian Mashaka Ndugu Watumishi, Kwa mafanikio hayo tuliyofikia kama Wizara hata wale ambao wanasema kwamba hatuko serious sisi tuko serious and even more than serious na ndio maana takwimu zote zinathibitisha kwamba sisi ni zaidi ya serious. Ndugu Watumishi, Mtakumbuka kuwa bajeti hii ya mwaka 2019/2020 ndio bajeti ya lala salama kwa kipindi cha awamu ya kwanza kwa Serikali ya awamu ya Tano inayoongozwa na Mheshimiwa Rais Dk. John Pombe Joseph Magufuli. Ndugu Watumishi, Ni lazima kubadilisha aina ya utendaji kazi wenu, kasi ya utekelezaji wa majukumu, mbinu na maarifa ili kuvunja rekodi ya utekelezaji wa Ilani ya Uchaguzi wa CCM 2015-2020 na Mpango wa Maendeleo wa miaka mitano wa pili 2015-2020. Ndugu Watumishi, Katika kipindi hiki watumishi wazembe, wavivu na wale watakaobainika kujihusisha na ulaji rushwa kwenye wizara yangu hawatapona hasa katika kipindi hiki cha lala salama cha awamu ya kwanza ya Uongozi wa Serikali ya awamu ya Tano. Ndugu Watumishi, Nawaagiza Katibu Mkuu Uvuvi na Katibu Mkuu Mifugo kuwasimamia Wakurugenzi, Wakuu wa Vitengo, Wakuu wa Taasisi, Wakala na Bodi kuandaa mpango kazi wa namna ya kutekeleza mikakati yote tuliyojiwekea na mipango kazi hiyo iwasilishwe ofisini kwangu Julai, 30 mwaka huu, tulizaliwa kwa ajili ya sekta hizi za mifugo na uvuvi tupambane kufa na kupona ili kuleta mageuzi ya haraka. Ni lazima kila mmoja kuzijua kwa kina fursa na changamoto zilizopo na kujiwekea malengo, mikakati na njia sahihi za namna ya kushughulikia hivyo uchambuzi wa kina unahitajika kwa kutumia njia mbalimbali mfano kwa kutumia Critical Path Analysis . Ndugu Watumishi, Watendaji watapimwa kwa utendaji wao wa kazi na sio kwa nafasi walizonazo wala elimu zao kwani Serikali ya awamu ya tano haitasita kufukuza au kutengua teuzi kwa mtumishi yoyote atakayeshindwa kwenda na kasi hii ya mabadiliko, niliwahi kusema leadership is action not position Ndugu Watumishi, Nikimalizia hotuba yangu napenda nichukue nafasi hii kumpongeza Naibu Waziri Mhe. Abdallah Hamis Ulega (Mb), Makatibu Wakuu, Wakuu wa Idara na Vitengo, Wakuu wa Taasisi, Wakala Bodi na watumishi wote wa Wizara ya Mifugo na Uvuvi kwa kazi nzuri mliyofanya katika kipindi cha mwaka wa fedha 2018/2019 na kuleta mageuzi makubwa kwa sekta za mifugo na uvuvi, katika kipindi cha mwaka huu wa fedha tutafanya makubwa zaidi, tumedhamiria, hatutashindwa na Mwenyezi Mungu yuko pamoja nasi. Asanteni sana kwa kunisikiliza. 1