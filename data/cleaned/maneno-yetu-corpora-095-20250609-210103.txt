Wizara ya maliasili na utalii Mwaka 2020/2021 HOTUBA YA WAZIRI WA MALIASILI NA UTALII, MHESHIMIWA DKT. HAMISI A. KIGWANGALLA (MB) WAKATI AKIWASILISHA BUNGENI MAKADIRIO YA MAPATO NA MATUMIZI YA WIZARA KWA MWAKA WA FEDHA 2020/2021 Mheshimiwa Spika, kufuatia taarifa iliyowasilishwa na Mwenyekiti wa Kamati ya Kudumu ya Bunge ya Ardhi, Maliasili na Utalii, ninaomba kutoa hoja kwamba sasa Bunge lako Tukufu lipokee Taarifa ya Utekelezaji wa Bajeti ya Wizara ya Maliasili na Utalii kwa mwaka wa fedha 2019/2020 pamoja na kujadili na kupitisha Makadirio ya Mapato na Matumizi kwa mwaka wa fedha 2020/2021. Mheshimiwa Spika, awali ya yote, nianze kwa kumshukuru Mwenyezi Mungu, mwingi wa rehema kwa kuendelea kutujalia afya njema na kutuwezesha kuwatumikia Watanzania. Ninamshukuru Mwenyezi Mungu kwa kuniwezesha kuwasilisha mbele ya Bunge lako Tukufu Hotuba ya Bajeti ya Wizara kwa mwaka wa fedha 2020/2021 ikiwa ni hotuba yangu ya tatu (3) tangu Mheshimiwa Rais aliponiteua kuongoza Wizara hii. Nichukue fursa hii kuwapongeza kwa dhati Mheshimiwa Dkt. John Pombe Joseph Magufuli, Rais wa Jamhuri ya Muungano wa Tanzania; Mheshimiwa Samia Suluhu Hassan, Makamu wa Rais; na Mheshimiwa Kassim Majaliwa Majaliwa (Mb), Waziri Mkuu; kwa kuniongoza katika kutekeleza shughuli mbalimbali za Wizara na Taifa kwa kuzingatia Ilani ya Chama cha Mapinduzi (CCM) na miongozo mingine. Kupitia uongozi wao, Wizara imeendelea kutimiza wajibu wake kwa kuimarisha uhifadhi na kuendeleza utalii kwa ufanisi zaidi na hivyo kuchangia katika juhudi za kukuza uchumi na ustawi wa wananchi. Mheshimiwa Spika, ninakupongeza wewe binafsi pamoja na uongozi wa Bunge kwa kuliongoza Bunge letu Tukufu kwa weledi. Aidha, ninaishukuru kwa dhati Kamati ya Kudumu ya Bunge ya Ardhi, Maliasili na Utalii chini ya uenyekiti wa Mheshimiwa Kemilembe Julius Lwota (Mb) kwa kujadili, kushauri na kupitisha Mapendekezo ya Makadirio ya Mapato na matumizi ya Wizara kwa mwaka wa fedha 2020/2021. Kwa uwazi kabisa niseme kwamba Kamati hii imekuwa na mchango mkubwa kwangu kutokana na maoni na ushauri wake inayotoa katika kufanikisha malengo ya Wizara. Wizara itaendelea kuzingatia maoni na ushauri wa Kamati. Mheshimiwa Spika, ninaungana na Waheshimiwa Wabunge wenzangu walionitangulia kumpongeza Mheshimiwa George Boniface Simbachawene (Mb) kwa kuteuliwa kuwa Waziri wa Mambo ya Ndani ya Nchi; Mheshimiwa Mussa Azzan Zungu (Mb) kuwa Waziri wa Nchi, Ofisi ya Makamu wa Rais anayeshughulikia Muungano na Mazingira; na Mheshimiwa Dkt. Mwigulu Lameck Nchemba (Mb) kwa kuteuliwa kuwa Waziri wa Katiba na Sheria. Aidha, napenda kumpongeza Mheshimiwa Miraji Jumanne Mtaturu (Mb) kwa kuchaguliwa kuwa Mbunge wa Jimbo la Singida Mashariki. Mheshimiwa Spika, kwa masikitiko makubwa ninaungana na Waheshimiwa Wabunge kutoa salamu za pole kwako binafsi, Bunge lako Tukufu, wananchi na familia za marehemu kwa kuondokewa na Mheshimiwa Rashid Ajali Akbar, Mbunge wa Jimbo la Newala Vijijini; Mheshimiwa Mchungaji Dkt. Getrude Pangalile Rwakatare, Mbunge wa Viti Maalum; Mheshimiwa Richard Mganga Ndassa, Mbunge wa Sumve; na Mheshimiwa Dkt. Augustino Philip Mahiga, Mbunge na aliyekuwa Waziri wa Katiba na Sheria. Vifo vya Wabunge hao vimeleta majonzi makubwa kwa Waheshimiwa Wabunge na Taifa kwa ujumla kutokana na kukosa michango yao ambayo imekuwa chachu ya utendaji wa Bunge letu Tukufu. Mwenyezi Mungu azilaze roho za marehemu mahala pema peponi, Amina. Mheshimiwa Spika, ninawashukuru Mheshimiwa Constantine J. Kanyasu (Mb), Naibu Waziri; Profesa Adolf F. Mkenda, Katibu Mkuu; na Dkt. Aloyce K. Nzuki, Naibu Katibu Mkuu; kwa ushirikiano wanaoendelea kunipa katika kutekeleza majukumu yangu. Aidha, ninawashukuru Wakurugenzi na Wakuu wa Vitengo, Wakuu wa Mashirika na Taasisi zilizo chini ya Wizara, watumishi na wadau wote kwa ushirikiano wanaoendelea kutupatia katika kutekeleza majukumu ya Wizara na hatimaye kuweza kuwatumikia wananchi kwa ufanisi zaidi. Mheshimiwa Spika, ninawashukuru wananchi wa Jimbo la Nzega Vijijini kwa kuendelea kuniunga mkono katika kutekeleza majukumu yangu. Ninapenda kuwahimiza kuendelea kushiriki katika shughuli za uhifadhi wa maliasili, malikale na kuendeleza utalii. Aidha, ninamshukuru kwa dhati mke wangu mpenzi Dkt. Bayoum Kigwangalla na familia yangu kwa upendo wao, uvumilivu na dua katika utekelezaji wa majukumu yangu. Mheshimiwa Spika, kwa upekee ninatoa pole kwa ndugu, marafiki na watumishi wote wa Wizara kutokana na watumishi waliopoteza maisha wakati wakitekeleza majukumu yao. Watumishi watano (5) walipoteza maisha ambapo mmoja aliuawa na majangili, mmoja (1) kuumwa na nyoka, wawili (2) kwa ajali ya gari na mmoja (1) akiwa katika mazoezi ya utayari. Kwa hakika, hawa ni mashujaa ambao wamekufa wakitetea rasilimali za nchi yetu, Mwenyezi Mungu aziweke roho zao mahala pema peponi - Amina. Aidha, ninatoa pole kwa watumishi waliojeruhiwa wakati wanatekeleza majukumu yao. Vilevile, ninatoa pole za dhati kwa wananchi ambao kutokana na uvamizi wa wanyamapori wakali na waharibifu, wamepoteza ndugu, kujeruhiwa na kuharibiwa mali zao. Mheshimiwa Spika, hotuba hii imegawanyika katika sehemu kuu sita (6): Kwanza, Utangulizi; Pili, Dira, Dhima na Majukumu ya Wizara; Tatu, Mchango wa Maliasili, Malikale na Utalii katika Uendelezaji wa Uchumi wa Viwanda; Nne, Maoni na Ushauri wa Kamati ya Kudumu ya Bunge ya Ardhi, Maliasili na Utalii; Tano, Utekelezaji wa Mpango na Bajeti ya Mwaka wa Fedha 2019/2020; na Sita, Makadirio ya Mapato na Matumizi kwa Mwaka wa Fedha 2020/2021. Mheshimiwa Spika, Wizara ya Maliasili na Utalii imepewa dhamana ya kusimamia uhifadhi wa maliasili, malikale na maendeleo ya utalii. Dhamana hiyo inaongozwa na Dira ya Wizara ambayo ni “Maliasili na malikale zilizohifadhiwa kwa manufaa ya Watanzania wakati ikiongoza kuchangia ukuaji wa uchumi”. Kutokana na Dira hiyo, Dhima ya Wizara ni “Uhifadhi endelevu wa maliasili na malikale na kuendeleza utalii kwa manufaa ya Taifa”. Mheshimiwa Spika, Wizara inatekeleza majukumu yake ya uhifadhi wa maliasili na malikale na kuendeleza utalii kupitia Idara za Wanyamapori; Misitu na Nyuki; Utalii; Malikale; Utawala na Usimamizi wa Rasilimaliwatu; na Sera na Mipango. Aidha, inatekeleza majukumu yake kupitia Vitengo vya Fedha na Uhasibu; Habari na Mawasiliano ya Serikali; Ununuzi na Ugavi; Ukaguzi wa Ndani; Sheria; Teknolojia ya Habari na Mawasiliano; na Utafiti na Mafunzo. Mheshimiwa Spika, Wizara inasimamia: Shirika la Hifadhi za Taifa Tanzania (TANAPA), Shirika la Makumbusho ya Taifa (NMT), Wakala wa Chuo cha Taifa cha Utalii (NCT), Wakala wa Huduma za Misitu Tanzania (TFS), Mamlaka ya Hifadhi ya Eneo la Ngorongoro (NCAA), Mamlaka ya Usimamizi wa Wanyamapori Tanzania (TAWA), Chuo cha Usimamizi wa Wanyamapori Mweka (CAWM), Taasisi ya Taaluma ya Wanyamapori Pasiansi (PWTI), Chuo cha Misitu Olmotonyi (FTI), Chuo cha Viwanda vya Misitu (FITI), Chuo cha Mafunzo ya Ufugaji Nyuki (BTI), Kituo cha Elimu ya Uhifadhi Wanyamapori kwa Jamii - Likuyu Sekamaganga (CBCTC), Taasisi ya Utafiti wa Wanyamapori Tanzania (TAWIRI), Taasisi ya Utafiti wa Misitu Tanzania (TAFORI) na Bodi ya Utalii Tanzania (TTB). Aidha, Wizara ina Mfuko wa Kuhifadhi Wanyamapori (TWPF), Mfuko wa Misitu (TaFF), Mfuko wa Mambo ya Kale (NFA), na Tozo ya Maendeleo ya Utalii (TDL). Mheshimiwa Spika, Dira ya Maendeleo ya Tanzania 2025 imedhamiria kuifikisha nchi katika uchumi wa kati ifikapo mwaka 2025. Dira hiyo imebainisha mikakati mbalimbali ikiwemo uendelezaji na matumizi ya maliasili na utalii ili nchi iwe na uchumi wenye uwezo wa kushindana na kuhimili mitikisiko ya kiuchumi. Maliasili na utalii ni miongoni mwa sekta za uchumi nchini ambazo zinatoa mchango mkubwa katika ukusanyaji wa mapato na kuendeleza maisha ya Watanzania wengi ikiwepo fursa za kutoa ajira. Shughuli za ufugaji wa wanyamapori katika mashamba na ranchi zinatoa fursa za kuanzisha viwanda vya kuchakata ngozi, kutengeneza mapambo na kusindika nyamapori. Aidha, takribani asilimia 90 ya watalii wanaotembelea nchini wanakuja kujionea wanyamapori waliohifadhiwa katika mazingira yao asilia. Watalii wanaokuja nchini ni soko kubwa la bidhaa mbalimbali zinazozalishwa nchini. Mheshimiwa Spika, Tanzania ina rasilimali kubwa ya misitu ambayo hutoa malighafi ya viwanda vya kutengeneza samani, karatasi, nishati, vifaa vya ujenzi na mapambo. Aidha, hifadhi za Taifa, misitu ya lindimaji, mapori ya akiba, tengefu na ardhioevu hutoa huduma za kiikolojia kama vile uhifadhi wa vyanzo vya maji ambayo hutumika kwa matumizi ya viwanda na kuzalisha nishati ya umeme. Vilevile, mazao ya nyuki yanatumika kwa chakula na malighafi za viwanda vya kutengeneza vipodozi, madawa na vyakula. Pia, nyuki ni rafiki wa mazingira na mchavushaji mkuu wa mimea, hivyo husaidia kuongeza uzalishaji wa mazao ya kilimo. Mheshimiwa Spika, Sekta Ndogo ya Utalii kupitia vivutio mbalimbali vinavyotokana na wanyamapori, misitu, urithi wa malikale inaendelea kuchangia katika uchumi na fedha za kigeni. Mchango wa utalii katika Pato la Taifa kwa sasa ni zaidi ya asilimia 17 na asilimia 25 ya fedha zote za kigeni. Aidha, shughuli za kiuchumi katika sekta ya maliasili na utalii zinaajiri zaidi ya watu milioni 5.5 kwa mwaka. Kutokana na umuhimu wa maliasili, malikale na utalii katika uchumi wa viwanda, Wizara inatoa rai kwa wadau wote kwa ujumla kushirikiana na Wizara katika kuhakikisha kuwa rasilimali hizo zinaendelea kuhifadhiwa na kutumiwa kwa njia endelevu. Mheshimiwa Spika, pamoja na mchango huo, Sekta Ndogo ya Utalii imeathirika kutokana na mlipuko wa homa kali ya mapafu ijulikanayo kama COVID-19 iliyotangazwa na Shirika la Afya Duniani (WHO) Machi, 2020 kuwa ni janga la kimataifa. Katika kukabiliana na janga hilo, mataifa ambayo ni masoko muhimu ya utalii nchini katika mabara ya Ulaya, Amerika na Asia yamechukua hatua mbalimbali za kudhibiti kusambaa kwa ugonjwa huo. Hatua hizo zinajumuisha kuzuia raia wake kusafiri na baadhi ya mashirika ya ndege kutofanya safari nje ya nchi, hali iliyosababisha kuathirika kwa sekta hiyo. Ugonjwa huo umeleta madhara makubwa katika sekta mbalimbali za kiuchumi na kijamii. Mheshimiwa Spika, moja ya sekta muhimu zilizoathiriwa ni utalii. Sekta hiyo kabla ya madhara hayo ilikuwa inachangia asilimia 25 katika mapato yote ya kigeni inayopata nchi yetu. Sekta hii imeathiriwa zaidi kutokana na ukweli kwamba inategemea zaidi mapato ya watalii wanaotoka nje ya nchi ambao kwa sasa kutokana na ugonjwa huu, wameshindwa kusafiri na wengi wao wamesitisha safari za kuja nchini kutalii. Mheshimiwa Spika, ili kuona madhara ya awali ya ugonjwa huu, Wizara ilifanya tathmini ya awali (rapid assessment) iliyojikita katika kipindi cha tangu ugonjwa huo uanze hadi tarehe 06 Aprili, 2020. Tathmini hiyo ilibaini kuwa madhara makubwa ya Corona katika sekta ya utalii yalianza kuonekana mwanzoni mwa Machi, 2020 tofauti na miezi ya Februari na Januari, 2020 ambapo hali ilikuwa shwari. Aidha, tathmini imebaini kuwa mashirika 13 ya ndege yalisitisha kuja nchini tangu tarehe 25 Machi, 2020 na hivyo kuondoa uwezekano wa kuendelea kupata watalii kutoka nje ya nchi. Mashirika yaliyositisha safari zake ni pamoja ni: Emirates, Swiss, Oman air, Turkish, Egyptian air, South African Airways, Rwandair, Qatar, Kenya Airways, Uganda Airlines, Fly Dubai na KLM. Vilevile, kampuni yetu ya ndege ya Air Tanzania imesitisha safari za nje ya nchi. Mheshimiwa Spika, madhara haya yanaonekana kuwa makubwa zaidi ambapo tayari kuna dalili za kushuka kwa mapato yaliyotarajiwa kukusanywa na Taasisi kubwa zilizo chini ya Wizara ambazo ni TANAPA, NCAA, TFS na TAWA. Kwa mfano, katika mwaka 2020/2021 TANAPA ililenga kukusanya jumla ya Shilingi bilioni 363.9, lakini kutokana na hali inavyoendelea makisio sasa yanakadiriwa kuwa Shilingi bilioni 64 au chini ya hapo; NCAA ilikadiria Shilingi bilioni 162.7, sasa ni Shilingi bilioni 58; TFS ilikadiria Shilingi bilioni 153.6, sasa ni Shilingi bilioni 121; na TAWA ilikadiria Shilingi bilioni 58.1, sasa ni Shilingi bilioni 22. Mheshimiwa Spika, kama hali itatulia mwezi Oktoba, 2020, idadi ya ajira za moja kwa moja katika Sekta ya Utalii zitashuka kutoka 623,000 zilizotarajiwa hadi kufikia 146,000; watalii watashuka kutoka 1,867,000 waliotarajiwa hadi kufikia watalii 437,000; na mapato yanayotokana na utalii yatashuka kutoka Shilingi trilioni 2.6 zilizotarajiwa hadi kufikia Shilingi milioni 598. Upungufu huo wa mapato ni mkubwa kwa sekta na unaweza kusababisha baadhi ya Taasisi za uhifadhi zilizo chini ya Wizara kushindwa kujiendesha ikiwa ni pamoja na kulipa mishahara. Katika kukabiliana na hali hiyo, Wizara imeendelea kuwashirikisha wadau wa sekta ili kuweka mikakati ya namna ya kuisaidia sekta isiathirike zaidi. Mheshimiwa Spika, Kamati ya Kudumu ya Bunge ya Ardhi, Maliasili na Utalii imepitia Taarifa ya Utekelezaji wa Mpango na Bajeti ya mwaka wa fedha 2019/2020. Aidha, Kamati imechambua na kutoa maoni kuhusu Makadirio ya Mapato na Matumizi ya Wizara kwa mwaka wa fedha 2020/2021. Kamati ilitoa ushauri kwenye maeneo yafuatayo: usimamizi wa ukusanyaji maduhuli, utekelezaji wa miradi ya maendeleo, migogoro ya mipaka kati ya maeneo yaliyohifadhiwa na wananchi, uhaba wa watumishi, ugawaji wa vitalu kwa njia ya mnada wa kielekitroniki, uharibifu wa vyanzo vya maji, mgongano wa kisheria, matumizi mseto katika Eneo la Hifadhi ya Ngorongoro na wanyamapori walio katika hatari ya kutoweka (hususan faru na mbwa mwitu). Mheshimiwa Spika, maeneo mengine ni vifo vya wanyamapori kutokana na kugongwa na magari, gharama za kuendesha hifadhi mpya, usimamizi wa shoroba za wanyamapori na uanzishwaji wa Jumuiya za Uhifadhi wa Wanyamapori kwa Jamii (WMAs), ulinzi wa wananchi dhidi ya wanyamapori wakali na waharibifu, mifumo ya kielekitroniki ya kutambua wageni wanaotembelea vivutio vya utalii, kuendeleza na kutangaza vivutio vya utalii, uhaba wa huduma za malazi ya bei nafuu, uhifadhi wa misitu ya asili na uanzishaji wa mashamba ya miti. Mheshimiwa Spika, ushauri wa Kamati umezingatiwa katika utekelezaji wa bajeti ya Wizara kwa mwaka wa fedha 2019/2020 na utaendelea kuzingatiwa katika mpango na bajeti kwa mwaka wa fedha 2020/2021. Mheshimiwa Spika, Wizara imeendelea kutekeleza majukumu yake kwa mwaka 2019/2020 kwa kuzingatia Dira ya Taifa ya Maendeleo (2025), Mpango wa Pili wa Maendeleo wa Taifa wa Miaka Mitano (2016/2017 - 2020/2021) na Mpango Mkakati wa Wizara (2016/17 - 2020/21). Masuala mengine yaliyozingatiwa ni Malengo ya Maendeleo Endelevu (SDGs); Ilani ya Uchaguzi ya Chama Cha Mapinduzi ya 2015 - 2020; sera na sheria za sekta ndogo za usimamizi wa maliasili, malikale na maendeleo ya utalii; na Maagizo ya Viongozi Wakuu wa Serikali. Mheshimiwa Spika, Wizara kwa mwaka wa fedha 2019/2020, iliidhinishiwa kukusanya maduhuli ya Shilingi 71,538,430,944 kutoka vyanzo vya idara (Shilingi 22,657,242,000), mifuko (Shilingi 21,878,865,008) na taasisi (Shilingi 26,987,619,944). Hadi Machi 2020, Shilingi 47,010,442,123 zimekusanywa sawa na asilimia 66 ya makadirio ya idara, mifuko na taasisi. Aidha, mashirika ya TANAPA, NCAA, TAWA na TFS yaliidhinishiwa kukusanya Shilingi 701,805,841,651. Hadi Machi 2020, mashirika hayo yalikuwa yamekusanya Shilingi 503,865,454,314 sawa na asilimia 72 ya makadirio. Mashirika hayo yametumia fedha hizo kwa ajili ya kutekeleza majukumu yake ya kuhifadhi maliasili, malikale na kuendeleza utalii pamoja na kuchangia katika Mfuko Mkuu wa Serikali. Hata hivyo, ukusanyaji wa mapato unaendelea kukabiliwa na changamoto ya mlipuko wa ugonjwa wa COVID-19 ambao utaathiri kwa kiasi kikubwa mapato ya TANAPA, NCAA, TAWA na TFS. Mathalan kwa kipindi cha robo ya nne, Taasisi hizo zilikadiria kukusanya Shilingi 132,175,324,282 lakini kutokana na athari za mlipuko huo, Taasisi hizo zinatarajia kukusanya Shilingi 33,460,938,400 sawa na anguko la asilimia 75. Mheshimiwa Spika, katika mwaka wa fedha 2019/2020, Wizara iliidhinishiwa kutumia Shilingi 120,202,637,734 kwa ajili ya matumizi ya kawaida na miradi ya maendeleo. Kiasi hicho kinajumuisha Shilingi 71,312,649,000 kwa ajili ya matumizi ya kawaida na Shilingi 48,889,988,734 kwa ajili ya miradi ya maendeleo. Hadi Machi 2020, Wizara ilikuwa imepokea jumla ya Shilingi 61,445,191,014 sawa na asilimia 51 ya bajeti iliyoidhinishwa. Kati ya fedha hizo, Shilingi 47,655,044,638 ni kwa ajili ya matumizi ya kawaida na Shilingi 13,790,146,376 kwa ajili ya miradi ya maendeleo. Mheshimiwa Spika, katika utekelezaji wa majukumu yake kwa mwaka wa fedha 2019/2020, Wizara imepata mafanikio mbalimbali ikiwemo:- Mheshimiwa Spika, Wizara imeendelea kuongeza juhudi katika kukabiliana na ujangili, biashara haramu ya nyara, mazao ya misitu na uvamizi wa maeneo yaliyohifadhiwa. Taarifa za ufuatiliaji wa matukio hayo zinaonesha kuwa ujangili umepungua kwa takriban asilimia 80. Kutokana na taarifa ya sensa ya mwaka 2019, idadi ya ndovu imeongezeka kutoka 59 mwaka 2014 hadi 1,200 mwaka 2019 katika Hifadhi ya Taifa Mkomazi. Aidha, idadi ya ndovu haijabadilika katika mfumo ikolojia wa Tarangire - Manyara. Vilevile, idadi ya mizoga ya ndovu katika mapori ya akiba, tengefu, ardhioevu na WMAs imepungua kutoka 14 mwaka 2018 hadi mizoga mitatu (3) mwaka 2019. Pia, uvunaji haramu wa miti iliyo hatarini kutoweka na uvamizi katika misitu ya hifadhi umepungua kwa takribani asilimia 85. Mafanikio hayo yametokana na kuimarika kwa ulinzi ambapo jumla ya siku - doria 402,208 zimefanyika na kuwezesha kukamatwa kwa watuhumiwa 9,085 waliochukuliwa hatua mbalimbali za kisheria. Mheshimiwa Spika, mapato yatokanayo na utalii wa kimataifa yameongezeka kutoka Dola za Marekani Bilioni 2.4 mwaka 2018 hadi Dola za Marekani Bilioni 2.6 mwaka 2019. Aidha, wastani wa siku za kukaa watalii nchini zimeongezeka kutoka siku 10 mwaka 2018 hadi siku 13 mwaka 2019. Vilevile, matumizi ya watalii kwa siku yameongezeka kutoka Dola za Marekani 193 mwaka 2018 hadi Dola za Marekani 266 mwaka 2019. Mafanikio hayo, pamoja na mambo mengine yametokana na jitihada za kutangaza vivutio vya utalii ndani na nje ya nchi. Mheshimiwa Spika, Wizara imeongeza idadi ya Hifadhi za Taifa kutoka 16 hadi 22 na misitu ya hifadhi ya mazingira asilia kutoka 17 hadi 19. Ongezeko la Hifadhi za Taifa limetokana na kupandisha hadhi mapori ya akiba ya Burigi, Biharamulo, Kimisi; Ibanda; na Rumanyika - Orugundu kuwa Hifadhi za Taifa za Burigi - Chato, Ibanda - Kyerwa na Rumanyika - Karagwe; sehemu ya Pori la Akiba Selous kuwa Hifadhi ya Taifa Nyerere; sehemu ya Pori la Akiba Ugalla kuwa Hifadhi ya Taifa Mto Ugalla na Pori la Akiba Kigosi kuwa Hifadhi ya Taifa Kigosi. Aidha, ongezeko la misitu ya hifadhi ya mazingira asilia limetokana na kupandisha hadhi misitu ya hifadhi ya Uzigua na kuunganishwa kwa misitu mitatu (3) ya Pugu, Kazimzumbwi na Vikindu kuwa Msitu wa Hifadhi ya Mazingira Asilia Pugu - Kazimzumbwi. Vilevile, Wizara imepandisha hadhi maeneo ya misitu ya Aghondi (ha. 2,161) na Kilinga (ha. 10,916.44) iliyopo mkoani Singida na Mlima Simu (ha. 1,657) uliopo Mkoa wa Manyara kuwa misitu ya hifadhi. Jitihada hizo zinalenga kuimarisha uhifadhi wa rasilimali za wanyamapori na misitu. Mheshimiwa Spika, Wizara imeandaa Kanuni za Uuzaji wa Nyamapori, Tangazo la Serikali Na. 84 la mwaka 2020; Kanuni za Uwekezaji wa Miundombinu ya Utalii katika Misitu ya Hifadhi, Tangazo la Serikali Na. 85 la mwaka 2020; na Kanuni za Uwekezaji katika Maeneo Maalumu ya Wanyamapori, Tangazo la Serikali Na. 28 la mwaka 2020. Aidha, Wizara imepitia Kanuni za Huduma za Malazi za mwaka 2015, Tangazo la Serikali Na. 25 la mwaka 2020; na Kanuni za Ufugaji wa Wanyamapori ya mwaka 2013, Tangazo la Serikali Na. 83 la mwaka 2020. Mheshimiwa Spika, kanuni hizi zitasaidia katika nyanja mbalimbali ikiwa ni pamoja na kuimarisha usimamizi na uendelezaji wa sekta ya maliasili na utalii ikiwemo kuwapatia wananchi fursa ya kufanya biashara ya nyamapori, kupunguza ujangili, kuongeza mapato ya Serikali, kupata takwimu na taarifa za wageni kwa ajili ya mipango na usimamizi endelevu wa sekta ndogo ya utalii, kupata kitoweo na kuvutia uwekezaji kwenye maeneo yaliyohifadhiwa. Mheshimiwa Spika, Wizara kupitia TFS imepanda jumla ya hekta 8,726 za miti kwenye mashamba 23 ya Serikali Kuu. Aidha, jumla ya miche ya miti milioni 7.6 imegawiwa na kupandwa na wananchi ikijumuisha miche 800,000 iliyopandwa katika Jiji la Dodoma kupitia Kampeni ya Dodoma ya Kijani. Lengo ni kuhakikisha upatikanaji wa malighafi za viwanda vya mazao ya misitu, kukabiliana na mabadiliko ya tabia nchi, kuendeleza uoto wa asili, na kuhifadhi mazingira na bioanuwai. Mheshimiwa Spika, Wizara imetoa mafunzo ya utayari kwa watumishi 4,556 kutoka taasisi za TANAPA, NCAA, TAWA na TFS ikiwa ni maandalizi ya utekelezaji wa mfumo wa Jeshi Usu. Aidha, Muswada wa Marekebisho ya Sheria mbalimbali unaojumuisha Sheria za Wanyamapori Sura 283, Sheria ya Misitu Sura 323, Sheria ya Hifadhi za Taifa Sura 282 na Sheria ya Mamlaka ya Hifadhi ya Eneo la Ngorongoro Sura 284 kuhusu kuanzishwa rasmi kwa Jeshi hilo umeandaliwa na kusomwa kwa mara ya kwanza katika Bunge la 11, mkutano wa 18 tarehe 28 Januari, 2020. Vilevile, Wizara inaendelea kukamilisha maandalizi ya muundo jumuishi wa maendeleo ya utumishi katika Jeshi Usu kwa taasisi zote zinazohusika ili kuleta ufanisi zaidi katika utendaji kazi. Mheshimiwa Spika, Wizara imekamilisha ukarabati wa Nyumba ya Makumbusho ya Dkt. David Livingstone, Kigoma - Ujiji na miundombinu ya barabara yenye urefu wa kilometa tano (5) katika Kituo cha Michoro ya Miambani Kolo, Kondoa. Aidha, ukarabati wa Makumbusho ya Nyumba ya Utamaduni na majengo ya Kijiji cha Makumbusho katika Mkoa wa Dar es Salaam pamoja na Makumbusho ya Azimio la Arusha umekamilika. Mheshimiwa Spika, Wizara imeimarisha matumizi ya mfumo jumuishi (MNRT Portal) wa kutoa leseni, vibali, kukusanya takwimu na mapato ya vyanzo mbalimbali vya Wizara na Taasisi zake. Mfumo umefungamanishwa na mifumo mingine ya TEHAMA ya Serikali kwa ajili ya kubadilishana taarifa na kurahisisha huduma kwa wateja. Katika kutekeleza hilo, Wizara imefanya upanuzi wa miundombinu ya TEHAMA katika vituo vya Endamaghay, Nasera Rock, Kakesio, Masamburai, Seneto, Lemala na Endoro katika eneo la Hifadhi ya Ngorongoro. Aidha, watumishi wa Wizara na Taasisi zake pamoja na wadau 2,000 wamepatiwa mafunzo ya namna ya kutumia mfumo huo. Vilevile, Wizara imeendesha minada miwili (2) ya vitalu vya uwindaji kwa njia ya kielekitroniki, kusajili na kutoa leseni ya kuendesha biashara ya utalii kwa kampuni 1,991. Mheshimiwa Spika, Wizara imeendelea kufanya jitihada mbalimbali zikiwemo kushirikiana na wizara nyingine, viongozi na wananchi kutatua migogoro iliyopo baina ya wananchi na maeneo yaliyohifadhiwa. Katika kushughulikia migogoro ya mwingiliano wa matumizi ya ardhi, Mheshimiwa Rais, Dkt. John Pombe Joseph Magufuli ametoa kibali kwa vijiji 920 kati ya 975 vilivyokuwemo ndani ya maeneo yaliyohifadhiwa kurasimishwa kwa ajili ya shughuli za kiuchumi na kijamii. Aidha, Serikali imeridhia kufuta Mapori Tengefu 12 yenye ukubwa wa ekari 707,660 na misitu ya hifadhi saba (7) yenye ukubwa wa hekta 46,715 yaliyopungukiwa sifa, hivyo kutolewa kwa wananchi kwa ajili ya shughuli za maendeleo kama vile kilimo na mifugo. Mheshimiwa Spika, Wizara kwa kushirikiana na Tume ya Taifa ya Mipango ya Matumizi ya Ardhi na TAMISEMI inaendelea na maandalizi ya mipango ya matumizi ya ardhi katika vijiji 343 vinavyopakana na maeneo yaliyohifadhiwa. Aidha, Wizara kwa kushirikiana na Manispaa ya Kinondoni imetatua mgogoro wa matumizi ya ardhi katika Kituo cha Magofu ya Kunduchi, Dar es Salaam ambapo shughuli za mazishi katika eneo hilo zimesitishwa na ulinzi umeimarishwa. Mheshimiwa Spika, Wizara imeendelea kushirikiana na wananchi, sekta binafsi na wadau wengine katika kuhifadhi na kusimamia maliasili, malikale na uendelezaji utalii. Katika kutekeleza azma hiyo, Wizara kupitia TFS imetoa mafunzo ya usimamizi shirikishi wa misitu kwa kamati za maliasili za vijiji 154, kufundisha vikundi 19 vya ufugaji nyuki, kugawa mizinga 2,040, kuwezesha ujenzi wa hosteli mbili (2), na kuchangia vifaa vya ujenzi kama vile mbao na saruji vyenye thamani ya shilingi 68,705,200 katika miradi mbalimbali ya maendeleo. Aidha, TaFF imekuza na kusambaza jumla ya miche 3,968,028 ya miti aina mbalimbali. Vilevile, Wizara kupitia TAWA imetoa gawio la jumla ya Shilingi 6,495,488,526 kwa Jumuiya za Hifadhi za Wanyamapori 12, vijiji 42 na halmashauri za wilaya 39 kwa ajili ya uhifadhi na utekelezaji wa miradi ya maendeleo. Mheshimiwa Spika, Wizara kupitia TANAPA imetoa elimu ya uhifadhi kwa viongozi 340 wa vikundi vya ulinzi shirikishi kutoka kwenye wilaya, kata, vijiji na kamati za maliasili za vijiji vinavyozunguka hifadhi, pamoja na kufadhili miradi ya maendeleo. Aidha, Wizara kupitia taasisi zake (TANAPA, TAWA na NCAA) imetoa mizinga ya nyuki 1,155 kwa vikundi vya ufugaji nyuki katika vijiji vinavyozunguka hifadhi za Taifa za Kitulo na Mahale. Vilevile, TANAPA kwa kushirikiana na wadau wa Mto Ruaha Mkuu, Mto Katuma na Mto Tarangire imetoa elimu ya utunzaji wa mazingira na vyanzo vya maji katika vijiji 169 vinavyozunguka hifadhi za Taifa za Ruaha, Kitulo na Udzungwa katika wilaya za Kilolo, Mufindi, Makete, Wanging'ombe, Mbarali, Babati na Kondoa. Pia, TANAPA imepanda miti ya asili 150,000 katika eneo la hekta 40 la msitu katika ukanda wa chini wa Mlima Kilimanjaro ili kulinda vyanzo vya maji. Aidha, Wizara kupitia NCAA imetoa elimu ya upandaji miti kwa kata 16 ndani na nje ya Hifadhi ya Eeneo la Ngorongoro. Vilevile, jumla ya miche ya miti 355,650 ilisambazwa katika maeneo ya taasisi, serikali za vijiji na watu binafsi ndani na nje ya eneo la Hifadhi ya Ngorongoro ili kuhifadhi mazingira. Mheshimiwa Spika, Wizara imeendelea kutoa elimu na uhamasishaji kwa umma kuhusu uhifadhi na uendelezaji utalii kupitia Maonesho ya Kimataifa ya Biashara ya Dar es Salaam (Sabasaba), Nanenane, Kili/Karibu Fair, Siku ya Utalii Duniani, Karibu Utalii Kusini na Swahili International Tourism Expo (S!TE). Aidha, elimu imeendelea kutolewa katika matamasha ya: Mwezi wa Urithi wa Utamaduni, Siku ya Vimondo Duniani, Mvinyo Dodoma, Utalii na Kumbukizi ya Vita vya Majimaji na Jumuiya ya Afrika Mashariki Utamaduni Festival (JAMAFEST). Vilevile, Wizara imetoa elimu kupitia Siku ya Utumishi wa Umma, Siku ya Wanyamapori Duniani, Tamasha la maadhimisho ya miaka 60 ya Hifadhi ya Taifa Serengeti na Eneo la Hifadhi ya Ngorongoro na miaka 60 tangu kuvumbuliwa kwa fuvu la Zamadamu (Zinjanthropus boisei) katika eneo la Olduvai Gorge. Mheshimiwa Spika, Wizara imeshiriki katika Mkutano wa Jumuiya ya Afrika Mashariki wa Baraza la Mawaziri wa Sekta za Mazingira na Maliasili uliofanyika Februari, 2020. Mkutano huo ulipitisha Itifaki ya Mazingira na Maliasili ya Jumuiya ya Afrika Mashariki; na Sera ya Misitu ya Jumuiya ya Afrika Mashariki na Mkakati wa utekelezaji wake. Miongozo hiyo inatoa fursa kwa nchi wanachama kushirikiana katika usimamizi, matumizi endelevu ya rasilimali za misitu, kuhifadhi mazingira na kudhibiti biashara haramu za rasilimali za misitu na wanyamapori. Aidha, Wizara ilikuwa mwenyeji wa Mkutano wa pamoja wa Mawaziri wanaosimamia Sekta za Mazingira, Maliasili na Utalii wa SADC uliofanyika Oktoba, 2019 jijini Arusha. Kupitia mkutano huo, nchi wanachama zilipata fursa ya kupata taarifa za maendeleo ya uhifadhi wa maliasili na kubadilishana uzoefu katika kukabiliana na ujangili na biashara haramu ya nyara, mabadiliko ya tabianchi na maendeleo ya utalii. Mheshimiwa Spika, Wizara imeshiriki katika Mkutano wa 18 wa Nchi Wanachama wa Mkataba wa CITES uliofanyika Agosti, 2019; Mkutano wa 43 wa Kamati ya Urithi wa Dunia Julai, 2019; Mkutano wa 22 wa Nchi Wanachama wa Mkataba wa UNESCO Novemba, 2019; Mkutano Mkuu wa Shirika la Utalii Duniani Septemba, 2019; Mkutano wa 13 wa Uhifadhi wa Wanyamapori Wahamao (CMS) na Mkutano wa tisa (9) wa Kisera wa Kamisheni ya Bonde la Ziwa Victoria Februari, 2020. Katika mikutano hiyo, nchi wanachama zilipata fursa za kubadilishana uzoefu na kuweka mikakati ya pamoja ya kuhifadhi na kuendeleza sekta ya maliasili na utalii. Mheshimiwa Spika, Wizara na Taasisi zilizo chini yake imeendelea kuboresha mazingira ya kazi kwa watumishi kwa kujenga nyumba na ofisi 76, kununua mitambo mitatu (3), magari 75, pikipiki 33 pamoja na ununuzi wa samani na vitendea kazi vya ofisi. Aidha, jumla ya watumishi 144 wamepatiwa mafunzo ya muda mrefu na 523 ya muda mfupi ndani na nje ya nchi ili kuwajengea uwezo wa kufanya kazi. Vilevile, Wizara na taasisi zake imeajiri watumishi 389 wa kada mbalimbali na inategemea kukamilisha ajira za watumishi wengine 676 ifikapo Juni, 2020. Mheshimiwa Spika, Wizara imeendelea kusimamia maslahi, maadili, ustawi na afya za watumishi ikiwa ni pamoja na kuwawezesha watumishi waliojitokeza wanaoishi na VVU na Ukimwi ili kupata lishe bora. Aidha, katika kuboresha afya za watumishi, kupambana na magonjwa yasiyoambukiza na kujenga umoja, Wizara imeanzisha utaratibu maalum wa mazoezi Novemba, 2019 unaosimamiwa na mkufunzi wa michezo kutoka Wizara ya Habari, Sanaa, Utamaduni na Michezo. Katika utaratibu huo, watumishi hufanya mazoezi ya viungo kuanzia saa 11:00 hadi 12:30 jioni katika Uwanja wa Jamhuri, Jijini Dodoma. Mheshimiwa Spika, Wizara imetoa mafunzo ya ujasiriamali wa ufugaji nyuki kwa watumishi kwa lengo la kuwajengea uwezo na hamasa ya kuanzisha miradi ya kufuga nyuki, kuuza asali na biashara ya bidhaa zinazotengenezwa kwa asali na nta. Kupitia mafunzo hayo, watumishi 33 wameanzisha miradi ya ufugaji nyuki yenye jumla ya mizinga 503 katika Msitu wa Hifadhi Aghondi, Manyoni. Mheshimiwa Spika, Sekta Ndogo ya Wanyamapori inajumuisha shughuli za uhifadhi, usimamizi, mafunzo na utafiti wa wanyamapori ndani na nje ya maeneo yaliyohifadhiwa. Utekelezaji wa shughuli hizo unaongozwa na Sera ya Taifa ya Wanyamapori ya mwaka 2007 na kusimamiwa na Sheria ya Kuhifadhi Wanyamapori Sura 283, Sheria ya Hifadhi za Taifa Sura 282, Sheria ya Hifadhi ya Eneo la Ngorongoro Sura 284 na Sheria ya Kuanzisha Taasisi ya Utafiti wa Wanyamapori Tanzania Sura 260. Aidha, shughuli hizo hutekelezwa kupitia Idara ya Wanyamapori, TAWA, TANAPA, NCAA, TAWIRI, Chuo cha Usimamizi wa Wanyamapori – Mweka, Taasisi ya Taaluma ya Wanyamapori – Pasiansi, na Kituo cha Mafunzo ya Uhifadhi wa Maliasili kwa Jamii - Likuyu Sekamaganga. Mheshimiwa Spika, Wizara imeandaa na inatekeleza mikakati mbalimbali kwa ajili ya kuhakikisha kuwa wanyamapori walio hatarini kutoweka wanaendelezwa kwa manufaa ya sasa na vizazi vijavyo. Mikakati hiyo inajumuisha Mpango Mkakati wa Kuhifadhi Sokwe Mtu (2018 - 2023), Mpango Mkakati wa Taifa wa Uhifadhi wa Faru (2019 - 2023) na Mpango Mkakati wa Kuhifadhi Twiga (2020-2025). Katika kutekeleza Mkakati wa Kuhifadhi Faru, Wizara kwa kushirikiana na wadau wa uhifadhi, imeleta faru weusi tisa (9) kutoka Afrika ya Kusini. Mheshimiwa Spika, katika kukabiliana na wanyamapori wakali na waharibifu, Wizara imetengeneza mfumo unaoruhusu wananchi kutoa taarifa za matukio kupitia simu za mkononi kwenye namba maalum iliyotolewa na Wizara. Mfumo huo ulianza kufanyiwa majaribio Novemba, 2019. Aidha, Wizara imeendelea kutumia teknolojia ya kuwafunga baadhi ya ndovu vifaa maalum vya kielekitroniki kwa lengo la kufuatilia nyendo zao ili kuepusha migongano na wananchi wanaoishi kando ya maeneo yaliyohifadhiwa. Katika mfumo huo, ndovu 26 wamevishwa radio collar kwa ajili ya ufuatiliaji wa mienendo yao katika eneo la Maswa - Makao. Vilevile, katika kuhakikisha maisha ya wananchi na mali zao zinalindwa ipasavyo, Wizara kwa kushirikiana na wadau imeandaa Mkakati wa Kitaifa wa Kudhibiti Wanyamapori Wakali na Waharibifu. Mheshimiwa Spika, Wizara imeendelea kulipa kifuta machozi na kifuta jasho kwa wahanga wa matukio ya wanyamapori wakali na waharibifu. Hadi Machi, 2020 Wizara imelipa jumla ya Shilingi 984,768,000 kwa waathirika 9,060 kama kifuta machozi na kifuta jasho. Aidha, Wizara kupitia TAWA imefanya jumla ya siku doria 6,612 za kupambana na wanyamapori wakali na waharibifu ambapo wanyamapori wakali 61 waliuawa baada ya kuhatarisha maisha ya wananchi na mali zao. Vilevile, Wizara imehamisha jumla ya simba 36 waliokuwa wanahatarisha maisha ya watu na mifugo kutoka Wilaya ya Serengeti na makundi sita (6) yenye mbwa - mwitu 83 katika Wilaya ya Loliondo na kuwapeleka katika maeneo ambayo hawataleta madhara. Pia, TAWA imeendelea kutoa elimu kuhusu namna ya kujikinga na wanyamapori wakali na matumizi ya mbinu zisizo angamizi za kupambana na wanyamapori hao katika maeneo yenye changamoto zaidi. Mheshimiwa Spika, Wizara imeendelea na juhudi za kuimarisha uhifadhi, usimamizi na utangazaji wa vivutio vya utalii. Kupitia jitihada hizo, Hifadhi ya Taifa Serengeti kupitia uratibu wa Kampuni ya World Travel Awards imetangazwa kuwa hifadhi bora katika Bara la Afrika na kupata tuzo. Umaarufu huo umetokana na kuwepo kwa uhifadhi endelevu wa wanyamapori watano (5) muhimu (simba, ndovu, nyati, chui na faru) pamoja na wingi wa nyumbu na matukio yake ya kuhama kati ya Hifadhi ya Taifa Serengeti na Hifadhi ya Maasai Mara ya nchini Kenya. Kutokana na umaarufu huo, kampuni ya filamu ya XIX Entertainment ya Marekani imetengeneza makala inayojulikana kama Serengeti Series ambapo sehemu ya kwanza ya makala hiyo imeanza kuoneshwa. Mheshimiwa Spika, Wizara imeendelea na utaratibu wa kugawa vitalu kwa njia ya mnada wa kielekitroniki ambao umeongeza uwazi, uwajibikaji na kuruhusu nguvu ya soko kuamua bei ya vitalu. Awamu ya kwanza ya mnada ilifanyika Juni, 2019 ambapo jumla ya vitalu saba (7) kati ya 26 vilivyotangazwa viliuzwa na kuingiza jumla ya Dola za Marekani 831,000 sawa na asilimia 98 ya ada ya vitalu vyote 26 endapo utaratibu wa zamani ungeendelea kutumika. Aidha, katika kuhakikisha kuwa minada inaendeshwa bila kuathiri ustawi wa tasnia, Wizara ilifanya tathmini ya utendaji kazi kwa kampuni za uwindaji wa kitalii kwa kipindi cha kuanzia mwaka 2017 hadi Disemba, 2019 na kuziweka katika makundi mawili (2). Kundi la kwanza la kampuni ni lenye vitalu vinavyofanya vizuri na kundi la pili ni lenye vitalu vyenye utendaji usioridhisha. Kufuatia matokeo hayo, Wizara imeongeza muda wa umiliki wa vitalu hadi Disemba, 2021 kwa kampuni zenye vitalu vinavyofanya vizuri, ambapo mnada wa vitalu hivyo utafanyika Septemba, 2021. Kwa vitalu vyenye utendaji usioridhisha, muda wake wa umiliki utafikia ukomo tarehe 31 Disemba, 2020 na utaratibu wa kuviuza kwa mnada utaanza Septemba, 2020. Mheshimiwa Spika, Wizara imeandaa Kanuni za Usimamizi wa Uuzaji wa Nyamapori “Wildlife Conservation (Game Meat Selling) Regulations 2020” ikiwa ni utekelezaji wa maelekezo ya Mheshimiwa Dkt. John Pombe Joseph Magufuli, Rais wa Jamhuri ya Muungano wa Tanzania. Kanuni hizo zinatoa fursa kwa wananchi kupata kitoweo cha nyamapori kwa bei nafuu. Wizara ipo katika hatua za mwisho za kuandaa mwongozo wa uanzishaji wa bucha za nyamapori ili kurahisisha utekelezaji wa Kanuni hizo. Mheshimiwa Spika, Wizara imefanya marekebisho ya Kanuni za Ufugaji wa Wanyamapori za mwaka 2013 kupitia Tangazo la Serikali Na. 84 la mwaka 2020. Kanuni hizo zimeweka mazingira wezeshi ya kuanzisha maeneo ya ufugaji, upatikanaji wa wanyamapori mbegu kwa bei nafuu na kutumia wanyamapori katika mashamba, bustani na ranchi. Aidha, Wizara imeandaa Kanuni za Uwekezaji katika Maeneo Maalum ya Wanyamapori “The wildlife Conservation (Special Wildlife Investment Concession Areas) Regulations, Tangazo la Serikali Na. 28 la mwaka 2020. Kanuni hizo zimetoa muda mrefu wa uwekezaji wa kimkakati wa hadi miaka 30 na zinaruhusu kampuni kupendekeza miradi bunifu ya kukuza utalii. Mheshimiwa Spika, katika mwaka 2018, Wizara ilifungua shughuli za uwindaji wa wenyeji katika maeneo ya majaribio ya Kilwa Kaskazini, Kitwai, Kisarawe, Simbanguru na Ugalla kwa Tangazo la Serikali Na. 664 la Novemba, 2018. Aidha, kutokana na kuongezeka kwa mahitaji na kuimarika kwa ulinzi wa wanyamapori, Wizara imeongeza maeneo ya wazi ya Ipemba Mpezi, Talamai na Msitu wa Matundu kwa ajili ya uwindaji wa wenyeji kupitia Tangazo la Serikali Na. 961 la Disemba, 2019. Mheshimiwa Spika, TANAPA imepewa jukumu la kusimamia shughuli za uhifadhi na uendelezaji wa utalii katika hifadhi za Taifa. Katika kutekeleza azma hiyo, Shirika limeendelea kuimarisha shughuli za intelijensia, kuongeza matumizi ya teknolojia kwenye ulinzi wa hifadhi hivyo kubaini wahusika wa mitandao yote ya ujangili na kuivunja kwa wakati kabla haijafanya uhalifu. Mheshimiwa Spika, katika kuhakikisha kuwa mipaka ya hifadhi inatambulika, Shirika limeweka jumla ya alama za mipaka 62 kwenye Hifadhi za Tarangire (35) na Burigi - Chato (27). Aidha, Shirika limeweka alama za mipaka ya maji (maboya) 29 katika eneo la Funguni, Hifadhi ya Taifa Saadani. Vilevile, mipaka ya hifadhi yenye jumla ya kilomita 258 imesafishwa katika Hifadhi ya Taifa Ziwa Manyara (kilometa 140) na Saadani (kilometa 118). Shirika linaendelea na zoezi la uwekaji wa alama za mipaka kwenye maeneo yaliyobakia ili kuimarisha ulinzi wa rasilimali za wanyamapori na kupunguza migorogoro kati ya hifadhi na wananchi. Mheshimiwa Spika, katika kukabiliana na mimea vamizi inayotishia ustawi wa wanyamapori na mazingira yao, Shirika limeondoa mimea vamizi katika eneo lenye ukubwa wa hekta 1,365 katika hifadhi za Taifa za Tarangire, Saadani, Ziwa Manyara, Arusha, Kitulo, Rubondo na Mahale. Aidha, Shirika limeondoa hekta 127 za uoto vamizi wa vichaka katika hifadhi za Ziwa Manyara, Saadani na Saanane. Mheshimiwa Spika, Shirika limeendelea kuimarisha mifumo ya teknolojia na mawasiliano katika hifadhi mpya za Burigi - Chato, Nyerere, Kigosi, Ibanda - Kyerwa, Rumanyika - Karagwe na Ugalla. Aidha, Shirika limeendelea kuboresha mifumo ya malipo ikiwemo ya kulipa kabla mgeni hajafika kwenye malango ya kuingia, maeneo ya makambi, online bookings, viwanja vya ndege na kutumia simu za mkononi. Vilevile, Shirika limeboresha mifumo ya teknolojia katika malango 46 ya hifadhi za Kilimanjaro, Tarangire, Mikumi, Udzungwa, Rubondo, Gombe, Arusha, Ziwa Manyara, Kitulo, Ruaha, Serengeti, Mkomazi, Katavi na Mahale ili kuongeza ufanisi katika utoaji wa huduma. Pia, katika kuendeleza utalii wa faru katika Hifadhi ya Taifa Mkomazi, ujenzi wa uzio wa umeme wenye urefu wa kilometa 13 upo katika hatua za ukamilishaji ambapo utalii wa faru unatarajiwa kuanza rasmi Juni, 2020. Aidha, Shirika limekarabati barabara zenye jumla ya kilometa 2,700 na kuboresha miundombinu ya mawasiliano. Mheshimiwa Spika, NCAA inasimamia shughuli za uhifadhi, uendelezaji wa utalii na ustawi wa jamii zinazoishi ndani ya eneo la hifadhi. Katika kutekeleza shughuli hizo, Mamlaka imefanya jumla ya siku doria 15,434 ambazo zimewezesha kukamatwa wahalifu 66 wa makosa ya aina mbalimbali. Aidha, Mamlaka imeimarisha kikosi maalum cha kudhibiti ujangili kwa kuwapatia mafunzo ya utayari na ukakamavu pamoja na vifaa vya doria. Vilevile, Mamlaka imedhibiti kwa kung’oa, kufyeka na kuchoma moto mimea vamizi katika eneo lenye ukubwa wa hekta 1,900. Mheshimiwa Spika, Mamlaka imekarabati kilometa 340 za barabara, kati ya hizo, kilometa 90 zipo ndani ya eneo la kreta ambazo zinapitika vizuri sasa baada ya kuharibika kutokana na mvua. Aidha, Mamlaka imejenga kilometa 10 za njia za kutembea watalii katika Msitu wa Hifadhi Nyanda za Juu katika eneo la Endoro kuelekea kwenye mapango ya Tembo na maporomoko ya maji. Vilevile, njia za kutembea watalii kwenye kreta za Empakai na Endoro zinaendelea kufanyiwa matengenezo. Pia, Mamlaka inafanya maboresho ya miundombinu ya utalii katika eneo la Ndutu kwa kujenga mtandao wa barabara wenye kilometa 23 kutoka eneo la Golini hadi Ndutu. Aidha, Mamlaka inaendelea na upembuzi yakinifu na tathmini ya athari za kimazingira katika eneo la Olduvai panapotarajiwa kujengwa kiwanja cha ndege kwa kiwango cha lami. Mheshimiwa Spika, Mamlaka imeendelea kutekeleza miradi ya maendeleo ya jamii zinazoishi ndani na nje ya eneo la hifadhi. Miradi iliyotekelezwa ni pamoja na ujenzi wa madarasa matatu (3) katika shule za msingi za Masamburai (1) na Loresho (2), ufadhili kwa wanafunzi 1,714 kuanzia ngazi za shule ya msingi hadi chuo kikuu, utoaji wa chanjo ya kimeta kwa mifugo 17,097 na ujenzi wa mabwawa mawili (2) katika vijiji vya Alailelai na Misigyo. Aidha, Mamlaka imenunua na kusambaza tani 1,800 za mahindi kwa wananchi wanaoishi katika eneo la hifadhi na kutoa fedha jumla ya Shilingi milioni 36 kwa vyama 12 vya ushirika ikiwa ni mtaji wa kuendeleza shughuli za kuongeza kipato kwa wanachama. Mheshimiwa Spika, TAWA inasimamia shughuli za uhifadhi wa wanyamapori na uendelezaji wa utalii katika mapori ya akiba 24, mapori tengefu 27 na maeneo matatu (3) ya ardhioevu. Aidha, Mamlaka ni msimamizi wa shughuli za uhifadhi katika maeneo 38 ya Jumuiya za Hifadhi za Wanyamapori. Katika kutekeleza majukumu yake, Mamlaka imeboresha huduma za utalii katika mapori ya akiba kwa kujenga hosteli ya kisasa katika Pori la Akiba Swagaswaga na kambi ya kulala wageni katika Pori la Akiba Kijereshi. Aidha, Mamlaka imenunua boti moja (1) kwa ajili ya shughuli za utalii katika eneo la kihistoria la Magofu ya Kilwa Kisiwani. Vilevile, Mamlaka imeshiriki katika maonesho ya 48 ya uwindaji wa kitalii yaliyofanyika nchini Marekani (Safari Club International Convention) Februari, 2020. Mheshimiwa Spika, Mamlaka imefungua barabara za utalii zenye urefu wa kilometa 179 katika mapori ya akiba ya Mpanga Kipengere (kilometa 13), Kijereshi (kilometa 88), na Maswa (kilometa 66). Aidha, njia za kupita wageni (walkways) zenye urefu wa mita 340 zimejengwa kuelekea kwenye maporomoko ya maji ya Kimani katika Pori la Akiba Mpanga Kipengere. Vilevile, awali Mamlaka ilifanya ukarabati wa kiwanja cha ndege cha Mtemere katika eneo ambalo sasa ni Hifadhi ya Taifa Nyerere. Mheshimiwa Spika, katika kuboresha mazingira ya kazi, Mamlaka inaendelea na ujenzi wa nyumba 16 za watumishi na vituo 11 vya askari katika mapori ya akiba ya Maswa, Mkungunero, Uwanda, Lukwati Piti, Lukwika- Lumesule/Msanjesi, Swagaswaga na Moyowosi; Pori Tengefu Ziwa Natron; na Kikosi Dhidi Ujangili (KDU) Kanda ya Bunda. Aidha, ujenzi wa ofisi nne (4) katika mapori ya akiba ya Rungwa – Kizigo - Muhesi, Lukwika - Lumesule na Swagaswaga; na KDU Manyoni unaendelea. Mheshimiwa Spika, TAWIRI imepewa jukumu la kufanya na kuratibu utafiti wa wanyamapori. Katika kutekeleza majukumu yake, Taasisi imeendelea na utafiti kuhusu mchango wa wanyamapori katika kueneza magonjwa ya homa ya mbuzi na kondoo, kutupa mimba au homa ya vipindi (brucellosis), kimeta na kaswende ya nyani. Mheshimiwa Spika, matokeo ya awali ya utafiti yanaonesha kuwa nyati, swala granti na swala tomi wameambukizwa zaidi ugonjwa wa homa ya mbuzi na kondoo. Aidha, utafiti umebaini kuwa maambukizi ya ugonjwa wa kutupa mimba yapo juu kwa wanyamapori. Vilevile, Taasisi imebaini kuwa matukio mengi ya milipuko ya kimeta yanatokea wakati wa kiangazi kuanzia Julai hadi Septemba hivyo ugonjwa huu unaweza kudhibitiwa kwa kuchanja mifugo mwanzoni mwa majira ya kiangazi. Pia, utafiti umebaini kuwa asilimia 80 ya vyanzo vya maji vilivyopo katika eneo la Ngorongoro vina vimelea vya magonjwa ya homa za matumbo kutokana na uhaba wa vyoo au baadhi ya wananchi kutokutumia vyoo kabisa. Mheshimiwa Spika, Taasisi kupitia Mradi wa Tathmini ya Ufanyaji Kazi wa Mfumo Ikolojia Serengeti imefanya utafiti kuhusu madhara yatokanayo na mabadiliko ya tabianchi na ongezeko la idadi ya watu katika mfumo ikolojia. Utafiti umebaini kuwa ongezeko la mifugo katika maeneo yanayozunguka mfumo ikolojia na shughuli nyingine za binadamu zimeathiri shoroba na maeneo ya mtawanyiko wa wanyamapori. Hali hii imesababisha kuongezeka kwa migongano baina ya binadamu na wanyamapori hususan simba, mbwa mwitu na fisi. Mheshimiwa Spika, Taasisi imefanya utafiti kuhusu tatizo la mamba wanaotishia usalama wa wananchi katika Ziwa Rukwa. Matokeo ya utafiti yanaonesha kuwa mamba wanaoleta madhara ni wale walioko nje ya maeneo yaliyohifadhiwa. Utafiti umeainisha hatua za kuchukua ikiwa ni pamoja na kuvuna mamba hao kwa kuzingatia sheria, kanuni na taratibu za matumizi endelevu ya rasilimali za wanyamapori. Hatua nyingine ni kuchimba visima vya maji ili kuepusha mwingiliano wa wananchi na mamba ziwani, kuweka alama za tahadhari kwenye maeneo hatarishi na kuepuka kutumia mitumbwi midogo. Pamoja na utafiti uliofanyika, TAWIRI imefanya ukarabati wa vituo vya Serengeti na Njiro na ukarabati wa vituo vya Kihansi, Kingupira na Mahale unaendelea. Mheshimiwa Spika, Chuo cha Usimamizi wa Wanyamapori Mweka kimepewa jukumu la kutoa mafunzo, ushauri wa kitaalam na kufanya utafiti kuhusu uhifadhi wa wanyamapori na uendelezaji utalii. Katika kutekeleza majukumu yake, Chuo kimedahili wanafunzi 846 katika ngazi za Astashahada, Stashahada na Shahada. Aidha, Chuo kimetoa mafunzo ya muda mfupi kwa waongoza watalii 413. Vilevile, Chuo kwa kushirikiana na Chuo Kikuu cha Manchester Metropolitan cha Uingereza kimekamilisha mtaala kwa ajili ya kozi ya Uzamili ya Ikolojia na Uhifadhi wa Wanyamapori wa Afrika (Master of Science in African Wildlife Ecology and Conservation). Mheshimiwa Spika, Chuo kimekamilisha awamu ya kwanza ya ujenzi wa uzio wa matofali wenye urefu wa mita 670 kuzunguka eneo la Chuo. Kazi nyingine zilizotekelezwa ni ukarabati wa jengo la maabara ya zahanati ya Chuo, hosteli ya wanafunzi na barabara za ndani ya Chuo. Mheshimiwa Spika, Taasisi ya Taaluma ya Wanyamapori Pasiansi imepewa jukumu la kutoa mafunzo ya uhifadhi wa wanyamapori na himasheria katika ngazi ya Astashahada nne na tano za Baraza la Taifa la Ushauri wa Elimu ya Vyuo vya Ufundi (NACTE). Katika kutekeleza majukumu yake, Taasisi imedahili jumla ya wanafunzi 300 katika ngazi ya Astashahada ya Awali na Astashahada ya Uhifadhi Wanyamapori na Himasheria. Aidha, Taasisi imetoa mafunzo ya muda mfupi ya Himasheria na Uhifadhi wa Wanyamapori kwa washiriki 69 kutoka wilaya za Kigoma, Tanganyika, Babati, Ngorongoro, Kondoa na Karatu. Vilevile, Taasisi imeendesha mafunzo ya Jeshi Usu ya utayari kwa watumishi 468 kutoka Wakala wa Huduma za Misitu Tanzania. Pia, mtaala wa kozi ya waongoza watalii na ulinzi umepitishwa na NACTE na mafunzo yataanza kutolewa kuanzia mwaka wa masomo 2020/2021. Mheshimiwa Spika, Taasisi imeanza ujenzi wa maktaba na kununua samani za ofisi (meza na viti) 100, vitanda 150, magodoro 200, vifaa vya jiko la porini na jenereta moja (1). Aidha, Taasisi imeboresha kambi ya mafunzo Fort Ikoma kwa kuweka umeme, kujenga ofisi, vyoo na kukarabati mahanga. Mheshimiwa Spika, Kituo cha Mafunzo ya Uhifadhi wa Maliasili kwa Jamii, Likuyu - Sekamaganga kimepewa jukumu la kuzijengea uwezo jamii zinazoishi jirani na maeneo yenye wanyamapori ili kushiriki katika uhifadhi na matumizi endelevu ya maliasili. Kituo kimekamilisha taratibu za usajili na kutambuliwa na NACTE na kwa sasa kinaendelea na taratibu za udahili wa wanafunzi katika ngazi hiyo. Katika kutekeleza majukumu yake, kituo kimetoa mafunzo ya namna ya kufanya doria kwa jumla ya washiriki 298 ambao ni vikundi vya doria na wajumbe wa kamati za maliasili za vijiji. Aidha, kituo kimekamilisha ujenzi wa jengo la maktaba na chumba cha kompyuta. Mheshimiwa Spika, Mfuko wa Kuhifadhi Wanyamapori Tanzania umepewa jukumu la kuwezesha uhifadhi wa wanyamapori ndani na nje ya maeneo yaliyohifadhiwa. Katika utekelezaji wa majukumu yake, Mfuko umewezesha shughuli za kupambana na ujangili na kulipa kifuta jasho na kifuta machozi kwa wananchi walioathirika kutokana na wanyamapori wakali na waharibifu. Aidha, Mfuko umewezesha kufanya mapitio ya Kanuni za WMAs, uwindaji wa wenyeji na wageni wakazi na ufugaji wanyamapori na uandaaji wa Kanuni za Uuzaji wa Nyamapori. Mheshimiwa Spika, Sekta Ndogo ya Misitu na Nyuki inajumuisha shughuli za uhifadhi na usimamizi wa rasilimali za misitu na nyuki. Utekelezaji wa shughuli hizo unaongozwa na Sera ya Taifa ya Misitu (1998) na Sera ya Taifa ya Ufugaji Nyuki (1998). Aidha, usimamizi wa shughuli hizo unatekelezwa kupitia Sheria ya Misitu Sura 323, Sheria ya Ufugaji Nyuki Sura 224, Tangazo la Kuanzisha Wakala wa Huduma za Misitu Tanzania Na. 269/2010 na Sheria ya kuanzisha Taasisi ya Utafiti wa Misitu Tanzania Sura 270. Vilevile, shughuli hizo hutekelezwa kupitia Idara ya Misitu na Nyuki, TFS, TAFORI, FTI, FITI, BTI na TaFF. Mheshimiwa Spika, Wizara imeendelea kuwanufaisha wananchi wanaoishi jirani na maeneo ya hifadhi kupitia miradi ya ufugaji nyuki. Katika kutekeleza hilo, Wizara kupitia mfuko wa Misitu wa Tanzania imetoa mafunzo ya ufugaji nyuki kwa wananchi 1,225 na vikundi 144; mizinga 5,288 na seti 160 za mavazi ya ufugaji nyuki. Aidha, Mfuko umeendelea kuwezesha ujenzi wa viwanda vipya viwili (2) katika mikoa ya Tabora (Sikonge) na Geita (Bukombe). Vilevile, Mfuko umewezesha kuanza kwa ukarabati wa viwanda vitatu (3) katika mikoa ya Katavi (Mlele), Kigoma (Kibondo) na Singida (Manyoni). Aidha, katika jitihada za kuboresha na kuongeza makundi ya nyuki, Wizara kupitia Chuo cha Ufugaji Nyuki Tabora imeanzisha mradi na mafunzo maalum ya kuzalisha malkia. Katika kutekeleza sehemu ya mkakati huo, Chuo kimetoa mafunzo kwa wafugaji nyuki 68. Mheshimiwa Spika, Wizara kupitia TFS imeendelea na jitihada mbalimbali ya kudhibiti matukio ya moto katika misitu ya hifadhi, hifadhi za wanyamapori na maeneo mbalimbali ya wananchi kwa kutoa elimu kupitia mikutano, kuandaa mipango ya udhibiti wa moto na kufuatilia matukio ya moto kwa kutumia satellite. Maeneo yaliyoathirika na matukio ya moto ni mikoa ya Iringa, Lindi, Katavi, Mbeya na Ruvuma. Katika kukabiliana na changanoto za matukio ya moto, Wizara imeendesha jumla ya mikutano 229 kwenye vijiji 239 katika wilaya 35, kujenga minara minne (4) ya kufuatilia matukio ya moto na kukarabati minara 19. Aidha, Wizara imenunua mtambo maalum wa kuzima moto wa msituni wenye uwezo wa kuzima moto hadi umbali wa mita 100. Vilevile, mipaka yenye urefu wa kilometa 81,223 imesafishwa katika misitu 89. Kutokana na jitihada hizo, matukio ya moto yamepungua kutoka asilimia 11 mwaka 2018 hadi asilimia nane (8) mwaka 2019. Mheshimiwa Spika, Idara ya Misitu na Nyuki imepewa jukumu la kuandaa na kusimamia sera, sheria, kanuni na miongozo ya usimamizi wa misitu na ufugaji nyuki. Katika kutekeleza majukumu yake, Wizara imeendelea kuratibu mikutano mitatu (3) ya Kamati ya Kitaifa ya Ushauri wa Misitu (NAFAC) na mkutano wa Kamati ya Kitaifa ya Ushauri wa Ufugaji Nyuki (NABAC). Ushauri mbalimbali uliotolewa kuhusu namna bora ya kusimamia na kuendeleza sekta ndogo ya misitu na nyuki unaendelea kutekelezwa. Aidha, Wizara imefanya tathmini ya utekelezaji wa Sera ya Taifa ya Ufugaji Nyuki (1998) na tathmini ya Sheria ya Misitu Sura 323. Mheshimiwa Spika, TFS imepewa jukumu la kusimamia misitu ya hifadhi ya asili, misitu iliyo katika maeneo yasiyohifadhiwa, mashamba ya miti na hifadhi za nyuki za Serikali kuu pamoja na kuendeleza na kuzalisha mbegu bora za miti na vipando. Mheshimiwa Spika, Wakala umeendelea na jitihada mbalimbali za kuongeza uzalishaji wa mazao ya nyuki. Hadi Machi, 2020 jumla ya tani 163 za asali na tani 388 za nta zilivunwa. Aidha, Wakala umejenga vituo viwili (Dodoma na Dar es Salaam) vya kuuzia asali pamoja na kutoa taarifa mbalimbali za ufugaji nyuki. Vilevile, mafunzo ya ufugaji nyuki, uchakataji, ufungashaji na masoko yalitolewa kwa vikundi 19 vya wafugaji nyuki. Pia, sampuli 70 za asali zilikusanywa katika wilaya 30 na kufanyiwa uchambuzi ili kuhakiki ubora kwa lengo la kutimiza vigezo vya kuuzwa katika soko la ndani na nje ya nchi. Matokeo ya uhakiki huo yalionesha kuwa asali ya Tanzania inakidhi vigezo vya kuuzwa katika nchi za Jumuiya ya Ulaya. Mheshimiwa Spika, TAFORI imepewa jukumu la kufanya na kuratibu utafiti wa misitu na ufugaji nyuki na kutoa ushauri wa kitaalamu kuhusu matumizi ya teknolojia bora katika nyanja za misitu na ufugaji nyuki. Katika kutekeleza majukumu yake, Taasisi imefanya utafiti wa kubaini na kushauri namna ya kukabiliana na vyanzo vya kufa au kukauka kwa miti kwenye mashamba ya Serikali na watu binafsi. Matokeo ya utafiti huo yameonesha kuwa miti ya misindano na mikaratusi iliyopandwa kwenye mashamba ya Mbizi na Kawetire inakauka kutokana na ukosefu wa madini aina ya Boroni na Phosphorus. Mheshimiwa Spika, Taasisi imeainisha hatua mbalimbali za kukabiliana na changamoto hiyo. Hatua hizo ni pamoja na kuongeza mbolea yenye madini aina ya Boroni na Phosphorus kwenye udongo au kunyunyizia madini hayo kwenye miche au miti ikiwa bustanini na shambani. Aidha, Taasisi imeanza kufanya utafiti juu ya uvunaji wa utomvu kwenye miti ya misindano ili kubaini spishi za miti na umri unaofaa kutoa utomvu mwingi na madhara ya uvunaji kwenye ukuaji na ubora wa mbao. Aidha, Taasisi imeanza kufanya utafiti na kuandaa mfumo wa kutoa taarifa za uhalifu kwenye misitu iliyopo kwenye Milima ya Tao la Mashariki ili kuboresha uhifadhi wa bioanuai. Mheshimiwa Spika, vyuo vya taaluma ya misitu na ufugaji nyuki vinajumuisha Chuo cha Misitu Olmotonyi, Chuo cha Viwanda vya Misitu na Chuo cha Mafunzo ya Ufugaji Nyuki. Vyuo hivyo vimepewa jukumu la kutoa mafunzo ya uhifadhi, usimamizi na matumizi endelevu ya misitu na ufugaji nyuki katika ngazi ya Astashahada na Stashahada. Chuo cha Misitu Olmotonyi kimedahili wanafunzi 825 na kutoa mafunzo kuhusu usimamizi shirikishi wa misitu kwa vijiji 12 katika wilaya za Loliondo na Lindi, uanzishaji na usimamizi wa vitalu vya miti. Chuo cha Viwanda vya Misitu kimedahili wanafunzi 195 na Chuo cha Mafunzo ya Ufugaji Nyuki wanafunzi 353. Mheshimiwa Spika, Mfuko wa Misitu Tanzania umepewa jukumu la kuwezesha wadau wa sekta ndogo ya misitu na ufugaji nyuki kwenye uhifadhi, usimamizi na uendelezaji misitu na ufugaji nyuki. Katika kutekeleza majukumu yake, Mfuko umewezesha ujenzi wa jengo la utawala la FTI, ukarabati wa jengo la utawala na ununuzi wa vifaa vya kuchakata mazao ya nyuki vya BTI, ununuzi wa samani za maktaba ya FITI na vifaa vya kupimia ubora wa mbao vya FITI na TAFORI. Aidha, vikundi 126 vimepewa mafunzo ya ufugaji nyuki, mizinga 5,700 na vifaa bora vya ufugaji wa nyuki. Vilevile, mafunzo ya mbinu bora za ufugaji nyuki na utengenezaji wa mizinga yametolewa kwa vikundi 37. Pia, Mfuko umewezesha uanzishwaji na uboreshaji wa vituo nane (8) vya ukusanyaji na uchakataji wa mazao ya nyuki. Vituo hivyo ni Geita Mbogwe (1), Shinyanga - Kahama (1), Dodoma - Kondoa (1), Mbeya - Rungwe (1), Tabora - Igunga (2), Mara – Bunda (1) na Chuo cha Ufugaji Nyuki (1). Mheshimiwa Spika, Mfuko umewezesha upandaji miti kwenye maeneo yaliyoharibika yenye hekta 3,801 katika misitu ya asili. Maeneo hayo ni katika mashamba ya miti, Ziwani (Mtwara) hekta 106, Biharamulo hekta 350, Nishati (Nzega) hekta 459, Tanganyika (Katavi) hekta 86, Halmashauri ya Wilaya ya Kilombero hekta 2500, na Chuo Kikuu cha Kilimo - SUA lililopo Ifinga Songea hekta 300. Mheshimiwa Spika, kazi nyingine zilizotekelezwa na Mfuko ni pamoja na kuwezesha utekelezaji wa miradi mitatu (3) ya utafiti ambapo miradi miwili (2) inatekelezwa na SUA na mradi mmoja (1) unatekelezwa na TAFORI. Aidha, Mfuko umewezesha ukusanyaji wa taarifa kwa ajili ya vipindi 24 vya radio, vipindi 6 vya televisheni na majarida ya Misitu ni Mali na Utafiti wa Misitu. Vilevile, Mfuko umewezesha utekelezaji wa miradi 187 (miradi 60 mipya na miradi 127 inayoendelea) ya uhifadhi, usimamizi na matumizi endelevu ya rasilimali za misitu. Aidha, Mfuko unaendelea kufadhili wanafunzi 21 katika vyuo vya FTI, BTI na FITI. Mheshimiwa Spika, Sekta Ndogo ya Utalii imepewa jukumu la kuendeleza utalii nchini ikiongozwa na Sera ya Taifa ya Utalii ya mwaka 1999 na kusimamiwa na Sheria ya Utalii Sura 29 na Sheria ya Bodi ya Utalii Sura 364. Aidha, jukumu hilo linatekelezwa kupitia Idara ya Utalii, TTB na NCT. Mheshimiwa Spika, Wizara inaendelea na jitihada za kuendeleza utalii nchini ikiwemo utalii wa meli, mikutano, fukwe, utamaduni, malikale, matukio na jiolojia. Jitihada hizo zinakwenda sanjari na uongezaji wa shughuli za utalii katika maeneo mbalimbali nchini ikiwemo balloon safaris, night game drive, walking safaris, canopy walk, cultural tours. Aidha, Wizara imeandaa mkakati wenye matokeo ya haraka wa uendelezaji wa mazao ya utalii wa fukwe, mikutano na meli. Vilevile, Wizara kwa kushirikiana na mikoa ya Iringa, Njombe, Mbeya, Ruvuma, Rukwa, Katavi, Songwe na Morogoro Septemba, 2019 ilifanya Jukwaa la Uwekezaji katika Sekta ya Utalii. Pia, Onesho la Utalii Karibu Kusini lilifanyika sanjari na Jukwaa hilo kwa lengo la kufungua fursa za utalii na uwekezaji katika Ukanda wa Kusini. Aidha, Machi 2020, Wizara kwa kushirikiana na mikoa ya Kanda ya Ziwa, Kigoma na Tabora ilizindua maandalizi ya Onesho la Kimataifa na Jukwaa la Uwekezaji lijulikanalo kama Great Lakes International Tourism Expo (GLITE) litakalofanyika Jijini Mwanza Juni, 2020. Mheshimiwa Spika, Wizara kupitia NCT imefanya mapitio ya mitaala yote na inaendelea kukamilisha mitaala ya kitaifa katika ngazi ya Shahada katika fani ya Utalii na Ukarimu. Aidha, programu mpya ya mafunzo ya uratibu wa matukio (Technical Certificate in Event Management) imeanzishwa ili kukidhi mahitaji ya soko hususan uratibu wa matukio. Vilevile, Chuo kwa kushirikiana na Taasisi ya Confucious ya China ambayo inashirikiana na Chuo Kikuu cha Dar es Salaam kimeanza kutoa mafunzo ya lugha ya Kichina ili kutoa fursa kwa wahitimu kuweza kuongea lugha zaidi ya moja. Pia, mafunzo ya lugha za Kifaransa na Kiingereza yameendelea kuimarishwa. Mheshimiwa Spika, katika kuhamasisha utalii wa ndani nchini, Serikali imeanzisha chaneli maalum iitwayo Safari Channel kwenye Shirika la Utangazaji la Taifa. Chaneli hii imesaidia sana kuonesha vivutio mbalimbali tulivyonavyo hapa nchini ili kuhamasisha Watanzania kuvitembelea. Wadau mbalimbali pia wameunga mkono juhudi za kukuza utalii wa ndani kwa kuandaa na kushiriki katika matukio mbalimbali kama vile Twendezetu Burigi, HK Kilimanjaro Challenge, Mkwawa Trails Run, Rock City Marathon, Ngorongoro Marathon, Kigamboni Marathon, Selous Marathon, Morogoro Marathon na Serengeti Marathon. Aidha, pamoja na matukio hayo, Serikali imeendelea na juhudi mbalimbali zikiwemo za kuadhimisha miaka 60 ya Hifadhi ya Taifa Serengeti na Eneo la Hifadhi ya Ngorongoro na kuendelea kuhamasisha matumizi ya utambulisho wa Taifa letu (Tanzania Unforgettable) katika kukuza zaidi utalii nchini. Kupitia jitihada hizo, takwimu zinaonesha kuwa katika mwaka 2019, jumla ya wafuatiliaji (followers) 1,064,215 walisambaza ujumbe kupitia mitandao ya kijamii (facebook, twitter, instagram, youtube na destination portal user) na kushawishi Watanzania kutembelea vivutio vya utalii. Takwimu hizo zikilinganishwa na mwaka 2018, kuna ongezeko la wafuatiliaji 286,900 sawa na asilimia 37. Mheshimiwa Spika, utalii wa ndani ni muhimu kwa sababu tatu kuu: Kwanza, unatoa fursa ya wananchi kupumzika kwa namna nzuri zaidi. Pili, unasaidia kufanya wananchi wathamini zaidi vivutio tulivyonavyo na hivyo kuongeza mwamko wa kuhifadhi na kuvitunza. Tatu, ni chanzo cha mapato kwa taasisi zetu za uhifadhi, jambo ambalo ni muhimu sana ingawa kwa sasa watalii kutoka nje wameshindwa kuja kwa sababu ya janga kama la Coronavirus. Hivyo, lengo la Serikali ni kuendelea na juhudi za kuvitangaza vivutio vya utalii ili Watanzania wengi watembelee vivutio vya utalii na kushiriki katika biashara za utalii na hivyo kuchangia zaidi katika pato la Taifa. Mheshimiwa Spika, Idara ya Utalii imepewa jukumu la kuandaa na kusimamia sera, sheria, kanuni na miongozo ya kuendeleza utalii. Katika kutekeleza majukumu yake, Wizara imekamilisha kazi ya kupanga huduma za malazi katika daraja za ubora wa nyota katika Mkoa wa Dodoma ambapo jumla ya hoteli 24 zilikaguliwa. Kati ya hizo, jumla ya hoteli 11 zilipata alama zinaonesha viwango vya ubora kama ifuatavyo: hoteli tatu (3) zilipata nyota tatu, hoteli tano (5) zilipata nyota mbili na hoteli tatu (3) zilipata nyota moja. Hoteli 13 hazikukidhi viwango vya ubora wa nyota. Aidha, ukaguzi wa wakala wa biashara za utalii umefanyika katika maeneo mbalimbali nchini yakiwemo malango ya kuingilia wageni ya hifadhi za Taifa za Manyara, Kilimanjaro, Tarangire na Mikumi; na Mamlaka ya Hifadhi ya Eneo la Ngorongoro ili kuhakikisha wanazingatia sheria, kanuni na miongozo iliyopo. Mheshimiwa Spika, TTB imepewa jukumu la kutangaza utalii ndani na nje ya nchi. Utangazaji wa vivutio vya utalii umefanyika kupitia maonesho ya kimataifa katika nchi za Kanada, Ufaransa, Kenya, Israel, India, Uholanzi, Ubelgiji, Marekani, Jamhuri ya Czech, Urusi, China na Uganda. Njia nyingine ni pamoja na misafara ya utangazaji utalii katika nchi za Ujerumani na Austria, kutumia watu mashuhuri, mawakala wa utalii, ziara za waandishi wa habari wa nje, matumizi ya TEHAMA, vyombo vya habari na fainali za michezo ya mpira wa miguu (AFCON) kwa vijana chini ya miaka 17 uliofanyika Tanzania. Pia, vivutio vya utalii vimetangazwa kwa kutumia Mabalozi wa Hiari wa Utalii akiwemo Mtanzania Bw. Mbwana Samatta, anayecheza katika moja ya ligi bora duniani (Uingereza). Aidha, Bodi imeendelea kuandaa na kushiriki katika Onesho la Kimataifa la Utalii (S!TE) ambapo mwaka 2019 waoneshaji zaidi ya 170 walishiriki kutoka nchi za Afrika ya Mashariki na Kusini. Waoneshaji hao walikutana na wakala wa biashara za utalii wa kimataifa takriban 300 kutoka masoko mbalimbali ya utalii duniani. Mheshimiwa Spika, Bodi imeendelea kushirikiana na Shirika la Ndege la Tanzania (ATCL) kutangaza utalii katika nchi ya India ambapo ndege zetu zimeanza kufanya safari zake na nchi ya China ambapo mipango ya kuanza safari imekamilika. Aidha, Bodi kwa kushirikiana na Wizara ya Habari, Utamaduni, Sanaa na Michezo, imeendelea kuboresha chaneli maalumu ya kutangaza vivutio vya utalii “Tanzania Safari Channel”. Vilevile, Bodi imeendelea kutumia utambulisho mpya wa kutangaza utalii Tanzania (Tanzania Destination Brand) ujulikanao kama “Tanzania Unforgettable”. Mheshimiwa Spika, Chuo cha Taifa cha Utalii kimepewa jukumu la kutoa mafunzo, kufanya utafiti na kutoa ushauri katika fani ya utalii na ukarimu. Katika mwaka wa fedha 2019/2020, Chuo kimedahili jumla ya wanafunzi 550 katika ngazi ya Astashahada (523) na Stashahada (27). Aidha, Chuo kimetoa mafunzo ya muda mfupi kwa washiriki 900 waliopo katika mnyororo wa thamani katika kuendeleza utalii. Kazi nyingine zilizofanyika ni kukarabati miundombinu ya kutolea mafunzo katika kampasi za Temeke, Bustani na Arusha; kununua vitendea kazi; na vifaa mbalimbali vya kutolea mafunzo. Mheshimiwa Spika, Tozo ya Maendeleo ya Utalii ilianzishwa mwaka 2013 kwa Sheria ya Utalii Na. 29 ya mwaka 2008. Tozo hiyo imewezesha kutangaza vivutio vya utalii ndani na nje ya nchi, ukaguzi wa wakala wa biashara za utalii nchini, uendelezaji utalii ikiwemo utalii wa kihistoria, utoaji wa mafunzo katika fani ya utalii na ukarimu na utafiti wa watalii wanaoondoka nchini. Mheshimiwa Spika, Sekta ndogo ya Mambo ya Kale inajumuisha shughuli za utafiti, utambuzi, uhifadhi, ulinzi, uendelezaji na utangazaji wa malikale. Shughuli hizo zinaongozwa na Sera ya Malikale ya mwaka 2008 na kusimamiwa na Sheria ya Mambo ya Kale Sura 333 na Sheria ya Makumbusho Sura 281. Aidha, shughuli hizo zinatekelezwa kupitia Idara ya Mambo ya Kale na Shirika la Makumbusho la Taifa. Mheshimiwa Spika, Wizara kwa kushirikiana na Wizara ya Habari, Utamaduni, Sanaa na Michezo, sekta binafsi na wadau imeendelea kuimarisha mazao ya utalii ikiwa ni pamoja na kuendelea kuadhimisha Tamasha la Urithi wa Utamaduni (Urithi Festival). Tamasha hilo limefanyika katika mikoa 10 ya Dar es Salaam, Arusha, Dodoma, Manyara, Pwani, Kigoma, Geita, Mtwara, Mwanza, na Mjini Magharibi, Zanzibar. Kupitia tamasha hilo, wananchi walipata fursa ya kupata elimu kuhusu historia, utamaduni, malikale, lugha, chakula, mavazi, imani, mila na desturi za maeneo hayo na kutembelea vivutio vya utalii. Mheshimiwa Spika, Idara ya Mambo ya Kale imepewa jukumu la kuandaa na kusimamia sera, sheria, kanuni na miongozo ya utafiti, uhifadhi na kuendeleza malikale. Katika kutekeleza jukumu hilo, Wizara imekarabati vituo vya taarifa na kumbukumbu vya Kumbukizi za Dkt. Livingstone Kigoma - Ujiji; Nyumba ya Kumbukizi ya Mwalimu Nyerere, Magomeni - Dar es Salaam; na makaburi ya kihistoria yaliyopo katika Kituo cha Kunduchi Dar es Salaam na Kaole, Bagamoyo. Aidha, Wizara imenunua boti ya kusafirisha watalii, watumishi na wananchi kwenda kwenye magofu ya Kilwa Kisiwani na Songo Mnara. Vilevile, Wizara kupitia TAWA, TANAPA, TFS na NCAA imejenga nyumba moja (1) ya watumishi na watafiti katika Kituo cha Nyayo za Zamadamu – Laetoli. Mheshimiwa Spika, Shirika la Makumbusho ya Taifa limepewa jukumu la kufanya utafiti, kuhifadhi, kukusanya, kuonesha na kuelimisha umma kuhusu urithi wa utamaduni na wa asili wa Taifa. Katika kutekeleza majukumu yake Shirika limefanya utafiti katika nyanja za Jiolojia, Palaentolojia, Akiolojia na Biolojia ambapo mikusanyo 2,130 ilivumbuliwa na imeongezwa kwenye makumbusho. Aidha, utafiti wa biolojia umeendelea kufanyika ili kuainisha na kupata mikusanyo ya vipepeo na nondo wachavushao na kutoa elimu kwa jamii kuhusu umuhimu na uhifadhi wa vipepeo na nondo hao. Vilevile, Shirika kwa kushirikiana na wadau imefanya mkutano wa kitaalam wa kimataifa kuhusu mitazamo na kanuni mpya za makumbusho katika karne hii na hasa suala la mikusanyo iliyopo nje ya nchi. Mheshimiwa Spika, Shirika limekamilisha ujenzi wa nyumba tano (5) za jamii za Wamwera (2) kutoka Mkoa wa Lindi, Wamakua (2) Mkoa wa Mtwara na Waha (1) Mkoa wa Kigoma, katika Kijiji cha Makumbusho. Aidha, onesho la kihistoria la mchango wa Tanzania katika ukombozi wa Bara la Afrika limejengwa katika Makumbusho na Nyumba ya Utamaduni, Dar es Salaam. Vilevile, Shirika limekarabati majengo ya Makumbusho na Nyumba ya Utamaduni kwa ajili ya kuweka onesho jipya la kudumu la Historia ya Tanzania kabla na baada ya uhuru. Mheshimiwa Spika, Mfuko wa Taifa wa Mambo ya Kale umewezesha kugharamia ukusanyaji wa taarifa za maeneo mapya ya malikale ya Lemaguru, Arusha; Kiwasihi Kigera, Mara; Mogitu, Manyara; Ndala, Tabora; na Nang’oma, Lindi ambayo yatatumika kuhuisha rejesta ya Taifa ya maeneo ya mali kale. Aidha, Mfuko umewezesha utafiti kwenye nyanja za Akiolojia tano (5) Paleontolojia tatu (3) Paleonthropoliojia mbili (2) katika mikoa ya Arusha, Manyara, Mbeya, Tanga, Mara, Lindi na Tabora na utafiti wa tunu 35. Mheshimiwa Spika, katika mwaka wa fedha 2019/2020, jumla ya Shilingi 48,889,988,734 ziliidhinishwa kwa ajili ya kutekeleza miradi nane (8) ya maendeleo. Kati ya fedha hizo, Shilingi 1,000,000,000 ni fedha za ndani na Shilingi 47,889,988,734 ni fedha za nje. Hadi Machi 2020, Wizara imepokea jumla ya Shilingi 13,790,146,376 sawa na asilimia 28 ya fedha zilizoidhinishwa. Kati ya fedha hizo, Shilingi 671,817,955 ni fedha za ndani na Shilingi 13,118,328,421 ni fedha za nje. Utekelezaji wa Miradi hiyo ni kama ifuatavyo: Mheshimiwa Spika, mradi huu unatekelezwa kwa ushirikiano kati ya Serikali ya Tanzania na Benki ya Dunia. Mwaka 2019/2020, Shilingi 20,300,000,000 ziliidhinishwa kwa ajili ya maandalizi ya ujenzi wa barabara, viwanja vya ndege na mabanda ya kupokelea wageni katika hifadhi zilizo kusini mwa Tanzania na kufanya uperembaji na tathmini ya mradi. Hadi Machi, 2020 Shilingi 3,942,918,771 zimetolewa na kutumika. Kati ya fedha hizo, Shilingi 230,000,000 ni fedha za ndani na Shilingi 3,712,918,771 ni fedha za nje. Mheshimiwa Spika, mradi huu unatekelezwa na Serikali kwa kutumia fedha za ndani. Mwaka 2019/2020, Shilingi 500,000,000 ziliidhinishwa kwa ajili ya kukarabati nyumba 58 katika mapori ya akiba; kuboresha miundombinu ya barabara, viwanja vya ndege na ofisi katika mapori ya akiba; na kuwajengea uwezo askari wanyamapori katika kulinda na kusimamia rasilimali za wanyamapori. Hadi Machi, 2020 Shilingi 300,000,000 zimetolewa na kutumika. Mheshimiwa Spika, mradi unatekelezwa kwa ushirikiano kati ya Serikali za Ujerumani na Jamhuri ya Muungano wa Tanzania. Mradi unatekelezwa katika halmashauri za wilaya za Ngorongoro na Serengeti na TAWA. Mradi unalenga kuwezesha jamii kushiriki katika usimamizi endelevu wa maliasili. Mwaka 2019/2020, jumla ya Shilingi 13,864,220,734 fedha za nje ziliidhinishwa. Hadi Machi 2020, Shilingi 2,179,400,000 zimetolewa na kutumika. Mheshimiwa Spika, mradi huu unatekelezwa kwa ushirikiano baina ya Serikali ya Jamhuri ya Muungano wa Tanzania na Shirika la Maendeleo la Umoja wa Mataifa (UNDP). Aidha, mradi huu unatekelezwa kwenye misitu sita (6) ya hifadhi ya mazingira asilia ya Chome, Magamba, Mkingu, Minziro, Udzungwa na Rungwe. Lengo la mradi ni kuwezesha Wizara, halmashauri za wilaya na asasi zisizokuwa za Serikali kuboresha usimamizi wa sheria za mazingira ili kulinda mifumo ikolojia, na bioanuwai kwa ajili ya ustawi na usimamizi wa rasilimali za misitu. Mwaka 2019/2020 Shilingi 4,294,680,000 ziliidhinishwa. Hadi Machi, 2019 Shilingi 1,332,494,650 fedha za nje zimetolewa na kutumika. Mheshimiwa Spika, mradi unatekelezwa kwa fedha za ndani kwa lengo la kuwezesha taasisi za mafunzo na utafiti zilizo chini ya Idara ya Misitu na Nyuki kutekeleza majukumu yake. Mwaka 2019/2020, Shilingi 420,058,000 ziliidhinishwa. Hadi Machi, 2020 Shilingi 141,817,955 zimetolewa na kutumika. Mheshimiwa Spika, mradi unatekelezwa kwa ushirikiano kati ya Serikali za Ubeligiji na Jamhuri ya Muungano wa Tanzania. Mradi huu unatekelezwa katika wilaya za Uvinza, Kigoma, Kasulu, Kibondo, Kakonko na Buhigwe. Mwaka 2019/2020 Shilingi 4,073,260,000 fedha za nje ziliidhinishwa. Hadi Machi, 2020 Shilingi 1,150,665,000 fedha za nje zimetolewa na kutumika. Mheshimiwa Spika, mradi unatekelezwa kwa ushirikiano kati ya Serikali za Ufini na Jamhuri ya Muungano wa Tanzania. Mradi huo unalenga kuimarisha uwezo wa wananchi kusimamia rasilimali za misitu na kuongeza thamani ya mazao ya misitu. Mradi unatekelezwa katika mikoa ya Tanga, Lindi, Mtwara na Ruvuma. Katika mwaka 2019/2020, Shilingi 4,742,850,000 fedha za nje ziliidhinishwa. Hadi Machi, 2020 Shilingi 4,742,850,000 fedha za nje zimetolewa na kutumika. Mheshimiwa Spika, Serikali inaendelea kutekeleza Mradi wa Kuzalisha Umeme wa Julius Nyerere ulioko kwenye Hifadhi ya Taifa Nyerere. Katika kutekeleza mradi huo, Wizara ilipewa jukumu la kusafisha eneo ambalo bwawa la kuzalisha umeme linajengwa na kufanya ulinzi kwa watumishi na wafanyakazi katika eneo husika. Katika kutekeleza kazi hizo, Wizara kupitia TANAPA na TAWA imeendelea kuimarisha ulinzi kwa kupeleka askari 108 na magari matano (5) ya doria. Aidha, Wizara kupitia TAFORI imefanya tathmini na kutoa ushauri kuhusu athari za kiikolojia ambazo zinaweza kutokea kwenye uoto wa mimea katika njia ya kusafirishia umeme (400 kV transmission line) kutoka kwenye eneo la uzalishaji hadi kituo kidogo cha kupoozea umeme kilichopo eneo la Chalinze, Bagamoyo. Tathmini imebaini uwepo wa aina nne (4) za spishi zilizo hatarini kutoweka ambazo ni Lannea shweinfurthii, Millettia micansa, Rytiginia bugoyensis na Xylotheca tettensi. Vipando vya miti hiyo vimekusanywa na kuoteshwa katika Kituo cha Utafiti wa Misitu Kibaha kwa utafiti zaidi wa kuendeleza uhifadhi wake. Mheshimiwa Spika, itakumbukwa kuwa mwaka 2016, Serikali ilitoa Tamko la kusitisha biashara ya kukamata na kusafirisha wanyamapori hai nje ya nchi kwa muda wa miaka mitatu (3). Katika kipindi hicho Wizara ilifanya ukaguzi wa mazizi yote ya wafanyabiashara ya nyara ili kubaini aina na idadi ya wanyamapori waliopo kwenye mazizi hayo. Kwa sasa Wizara imekamilisha utaratibu wa kuwarudishia wafanyabishara hao fedha walizolipia ada mbalimbali za Serikali ambapo jumla ya Shilingi 173,289,430.60 zitalipwa. Mheshimiwa Spika, baadhi ya changamoto zilizojitokeza katika utekelezaji wa majukumu ya Wizara katika kipindi cha mwaka wa fedha 2019/2020 ni pamoja na: kuwepo uvamizi wa maeneo yaliyohifadhiwa na shoroba; kuongezeka kwa migongano kati ya binadamu na wanyamapori; uhaba wa watumishi pamoja na wafanyakazi wenye ujuzi na utaalamu katika fani mbalimbali, hususan ukarimu; kuharibika kwa miundombinu ya barabara kutokana na mvua nyingi zilizonyesha, hali iliyosababisha ugumu wa kufikika kwenye baadhi ya maeneo mbalimbali yenye vivutio vya utalii. Aidha, kutokana na mlipuko wa ugonjwa wa Corona (COVID-19) duniani fursa za kutangaza utalii hazitakuwa na matokeo chanya kwa sababu ya zuio la wageni kusafiri kutoka nchi moja hadi nyingine. Hali hiyo itasababisha kupungua kwa idadi ya watalii, mapato na kuathiri soko la ajira na mnyororo wa thamani katika sekta ya utalii. Mheshimiwa Spika, katika kukabiliana na changamoto zilizojitokeza, Wizara imeendelea kufanya mapitio ya sera, sheria, kanuni na miongozo mbalimbali; na kushirikisha wadau katika kuhifadhi maliasili na malikale na kuboresha miundombinu katika maeneo yaliyohifadhiwa na vivutio vya utalii. Aidha, Wizara imeimarisha ulinzi kwa wananchi na mali zao dhidi ya wanyamapori wakali na waharibifu, kuhamasisha na kutekeleza mikakati ya upandaji miti, kuanzisha na kuendeleza viwanda vya mazao ya misitu na nyuki, kutoa elimu kwa umma kuhusu umuhimu wa uhifadhi na matumizi endelevu ya maliasili na malikale. Vilevile, Wizara imeendelea kushirikiana na wadau katika kuendeleza na kuimarisha vyuo vya mafunzo ya utalii na kuendelea kuwasiliana na mamlaka husika ili kupata vibali vya ajira za watumishi kuhusu utangazaji utalii, Wizara itatumia njia za kielekitroniki ikiwemo mitandao ya kijamii kutangaza vivutio mbalimbali vya utalii kwa lengo la kuhamasisha kutembelea nchini baada ya COVID-19 kudhibitiwa. Mheshimiwa Spika, Mpango na Bajeti kwa mwaka wa fedha 2020/2021 pamoja na miongozo mingine, umezingatia Mwongozo wa Maandalizi ya Mpango na Bajeti kwa mwaka 2020/2021 – 2022/2023, majukumu ya Wizara, Sera, Mpango Mkakati wa Wizara (2016/17 - 2020/21), Mipango Mikakati ya Taasisi zilizopo chini ya Wizara, maelekezo ya viongozi wa Serikali na mikataba ya kikanda na kimataifa. Mheshimiwa Spika, Wizara inakadiria kukusanya Shilingi 65,256,218,761 kutoka katika vyanzo vya idara, mifuko na taasisi zilizo chini yake. Kati ya fedha hizo, idara zitakusanya Shilingi 22,657,242,000; taasisi zinazopata ruzuku zitakusanya Shilingi 18,846,563,910; na Mifuko ya uhifadhi ya TWPF na TaFF itakusanya Shilingi 23,752,412,851. Aidha, Mashirika ya TANAPA, NCAA, TAWA na TFS yanakadiria kukusanya Shilingi 738,230,093,590. Kati ya fedha hizo, TANAPA itakusanya Shilingi 363,899,596,000, NCAA Shilingi 162,663,179,000, TAWA Shilingi 58,063,935,590 na TFS Shilingi 153,603,383,000. Mashirika hayo hukusanya maduhuli kwa ajili ya kutekeleza majukumu yao na kuchangia katika Mfuko Mkuu wa Serikali, mifuko ya uhifadhi na maendeleo ya utalii. Mheshimiwa Spika, Wizara inakadiria kutumia Shilingi 114,593,952,000. Kati ya fedha hizo, Shilingi 69,573,850,000 ni kwa ajili ya matumizi ya kawaida na Shilingi 45,020,102,000 miradi ya maendeleo. Makadirio ya matumizi ya kawaida yanajumuisha mishahara Shilingi 50,852,545,000 na matumizi mengineyo Shilingi 18,721,305,000. Aidha, Shilingi 45,020,102,000 zitatumika kutekeleza miradi ya maendeleo. Kati ya fedha hizo, Shilingi 44,320,102,000 zitatoka kwa washirika wa maendeleo na Shilingi 700,000,000 zitatoka kwenye Mfuko Mkuu wa Serikali. Mheshimiwa Spika, Wizara itaendelea kufanya tathmini ya utekelezaji wa Sera ya Wanyamapori, kukamilisha mapitio ya Sheria ya Uhifadhi wa Wanyamapori Na. 5 ya mwaka 2009, Sheria ya TANAPA, NCAA na TAWIRI; na kuandaa Sheria ya kuanzisha TAWA. Aidha, Wizara itafanya mapitio ya kanuni za Utalii wa Picha na Matumizi ya Uvunaji wa Wanyamapori na kukamilisha taratibu za uanzishwaji wa Jeshi Usu na kuwezesha watumishi wa Idara ya Wanyamapori na Misitu kushiriki katika mafunzo hayo. Vilevile, Wizara itaendelea kuhakiki matukio ya athari zinazosababishwa na wanyamapori wakali na waharibifu na kulipa kifuta machozi na kifuta jasho kwa wananchi watakaoathiriwa na wanyamapori hao. Pia, Wizara itaendelea kuwalinda wananchi na mali zao dhidi ya wanyamapori wakali na waharibifu pamoja na kukamilisha Mkakati wa Kitaifa wa Kudhibiti Wanyamapori Wakali na Waharibifu. Mheshimiwa Spika, Wizara itaendelea kuratibu upandishaji hadhi mapori tengefu ya Inyonga, mbuga ya Wembere na misitu ya Litumbandyosi - Gesimazowa kuwa mapori ya akiba na kuanzisha Jumuiya ya Hifadhi ya Wanyamapori (WMA) Kilosa Moani. Aidha, Wizara itafanya mapitio ya mpango wa kanda ya usimamizi wa maeneo ya Jumuiya ya Hifadhi za Wanyamapori na Mkakati wa Kitaifa wa Kupambana na Ujangili na Biashara Haramu ya Nyara. Mheshimiwa Spika, katika kuimarisha ulinzi na usimamizi wa hifadhi, Shirika litaendesha siku doria 358,000 na kuwezesha operesheni 56 za kuzuia ujangili na kununua silaha 200, mahema 75, sare za uwandani na ofisi kwa watumishi. Aidha, Shirika litajenga: uzio wa faru wenye urefu wa kilometa 14 katika Hifadhi ya Taifa Burigi - Chato; ghala la kuhifadhia silaha katika Hifadhi ya Saadani; na minara minne (4) ya usalama katika hifadhi za Taifa Mkomazi na Serengeti. Vilevile, Shirika litaendelea kutumia vifaa vya teknolojia ya kisasa vikiwemo ndege ndogo zisizo na rubani (drones), kamera zinazotambua joto la binadamu (thermal image cameras 93), miwani ya kuona masafa marefu wakati wa usiku (long range night goggles) katika hifadhi za Taifa za Ruaha, Tarangire, Mikumi, Serengeti na Kisiwa cha Rubondo. Pia, Shirika litadhibiti mimea vamizi katika eneo lenye ukubwa wa hekta 972 na kuotesha miti ya asili 100,400 katika hifadhi za Taifa za Arusha, Kisiwa cha Rubondo, Ziwa Manyara na Tarangire. Mheshimiwa Spika, katika kuimarisha mifumo ya upatikanaji wa maji kwa wanyamapori wakati wa kiangazi, Shirika litajenga mabwawa 15 yenye jumla ya mita za ujazo 51,447 katika hifadhi za Taifa za Saadani, Ruaha, Mkomazi, Katavi na Mikumi. Aidha, Shirika litawezesha chanjo za mifugo kwenye vijiji vinavyopakana na hifadhi ili kuzuia maambukizi ya magonjwa na kuanzisha vikundi 116 vya uhifadhi kupitia mpango wa ujirani mwema. Vilevile, elimu ya uhifadhi itatolewa katika vijiji 573 vinavyozunguka hifadhi zote za Taifa na kuwezesha miradi ya ujirani mwema ya maji, elimu na afya katika vijiji 17. Mheshimiwa Spika, Shirika litaanzisha maeneo maalum ya utalii katika hifadhi za Taifa za Ruaha, Katavi, Nyerere, Burigi - Chato na Kitulo na kuanzisha kanda za kitalii katika hifadhi zinazotembelewa na wageni wengi. Shirika litaendelea kukamilisha taratibu za kuanzisha utalii wa kutumia gari ya kwenye kamba (cable cars) katika Hifadhi ya Taifa Kilimanjaro. Aidha, Shirika litaanzisha bidhaa mpya za utalii ikiwa ni pamoja na utalii wa kiberenge, kupanda farasi, kupanda puto na boti katika hifadhi za Taifa zenye kutembelewa na watalii wachache za Mkomazi na Mahale na hifadhi za Taifa mpya za Burigi - Chato na Nyerere, Mto Ugalla na Kigosi. Vilevile, Shirika litatenga maeneo 53 ya kujenga loji na mahema ya kudumu ya wageni katika hifadhi za Taifa za: Mikumi (5), Mkomazi (10), Tarangire (5), Kitulo (5), Ibanda - Kyerwa (6), Rumanyika – Karagwe (3) na Burigi - Chato (19). Pia, Shirika litajenga hoteli ya watalii yenye vitanda 50 katika Hifadhi ya Taifa Katavi na kujenga malazi ya gharama nafuu yenye jumla ya vitanda 321 kwa ajili ya watalii wa ndani katika hifadhi za Taifa Kisiwa cha Rubondo (92), Mikumi (8), Burigi – Chato (150) na Saadani (71). Mheshimiwa Spika, Shirika litaendelea na ujenzi wa uwanja wa mchezo wa gofu eneo la Fort Ikoma katika Hifadhi ya Taifa ya Serengeti na Uwanja wa Ndege Mugumu kwa kushirikiana na Halmashauri ya Wilaya ya Serengeti. Aidha, Shirika litajenga nyumba 11 za watumishi katika hifadhi za Taifa za: Kilimanjaro (3), Kitulo (2), Mkomazi (1), Serengeti (2), Rubondo (2) na Mahale (1). Vilevile, Shirika litajenga maeneo maalum ya utalii wa gari - nyumba (caravan) katika hifadhi za Taifa za Katavi, Nyerere na Ruaha. Pia, Shirika litajenga kivuko na kununua boti ya kitalii katika Ziwa Victoria itakayotoa huduma za utalii wa maji katika hifadhi za Taifa za Rubondo, Saanane, Burigi - Chato na Serengeti (Ghuba ya Speke). Mheshimiwa Spika, Shirika litajenga barabara zenye urefu wa kilometa 444 katika Hifadhi 21 na kukarabati barabara zenye urefu wa kilometa 6,580 katika hifadhi zote za Taifa. Aidha, Shirika litajenga madaraja mapya mawili (2) katika hifadhi za Taifa Tarangire na Kitulo na kukarabati njia za kutembea watalii zenye urefu wa kilometa 316 katika hifadhi za Taifa Arusha, Kilimanjaro, Udzungwa, Rumanyika na Karagwe. Vilevile, Shirika litachimba visima virefu 18 vya maji na kujenga kilometa 10 kati ya kilometa 13 za mfumo wa maji katika Hifadhi ya Taifa Ruaha. Kazi nyingine zitakazotekelezwa ni pamoja na kununua magari 23, vifaa na mitambo ya barabara nane (8), ununuzi wa helikopta moja (1) kwa ajili ya kuimarisha shughuli za doria katika Hifadhi ya Taifa Nyerere, injini za boti sita (6), pikipiki 11 na mashine ya kuchimba visima vya maji. Mheshimiwa Spika, Mamlaka itaendelea kuboresha miundombinu kwa kukarabati barabara, viwanja vya ndege ndani ya eneo la hifadhi, vyoo na kujenga vyoo vipya. Aidha, Mamlaka itaboresha huduma za kijamii kwa kuendeleza miradi ya miundombinu ya maji, elimu, ufugaji nyuki na chakula kwa wakazi waishio ndani ya eneo la hifadhi. Pia, Mamlaka itakamilisha mapitio ya matumizi mseto ya ardhi, sheria iliyoanzisha Mamlaka na Mpango wa Jumla wa Matumizi ya Eneo. Kazi nyingine zitakazotekelezwa ni pamoja na kuimarisha mfumo wa Jeshi Usu, kuibua na kutangaza vivutio vya utalii, kuhamisha makao makuu ya Mamlaka kwenda Mji wa Karatu na kununua mitambo na mashine za kuwezesha ujenzi. Mheshimiwa Spika, Mamlaka itafanya siku doria 337,517 katika mapori ya akiba, mapori tengefu, maeneo ya ardhioevu yenye umuhimu wa kimataifa chini ya Mkataba wa Ramsar na WMAs; kuimarisha shughuli za intelijensia, vikosi maalum vya ulinzi, matumizi ya teknolojia; na kutoa mafunzo ya Jeshi Usu kwa watumishi takriban 300. Aidha, Mamlaka itaendelea kuimarisha ulinzi wa wananchi na mali zao dhidi ya wanyamapori wakali na waharibifu pamoja na kununua magari nane (8) ya doria. Vilevile, Mamlaka itaanza ujenzi wa ofisi ya Makao Makuu katika Jiji la Dodoma na kujenga nyumba ya watumishi katika Pori la Akiba Lukwati - Piti. Pia, Mamlaka itaandaa mipango ya usimamizi ya jumla ya mapori ya akiba ya Lukwati - Piti, Pande na Maswa na kufanya mapitio ya mpango shirikishi wa usimamizi wa Magofu ya Kilwa Kisiwani. Mheshimiwa Spika, Mamlaka itafungua mtandao wa barabara za utalii zenye urefu wa kilometa 205 katika mapori ya akiba ya Mpanga Kipengere, Swagaswaga, Mkungunero na Pande pamoja na kujenga madaraja madogo 11, daraja moja (1) kubwa na drifts sita (6) katika mapori ya akiba ya Mpanga Kipengere, Mkungunero, Lukwika -Lumesule na Msanjesi. Aidha, Mamlaka itajenga njia ya kutembea watalii yenye urefu wa mita 150 kuelekea kwenye maporomoko ya maji ya Lyamakunohila katika Pori la Akiba Mpanga Kipengere na njia za kutembea watalii katika eneo la kihistoria la Magofu ya Kilwa Kisiwani. Vilevile, Mamlaka itajenga mabanda ya kulala wageni na eneo la mapokezi katika eneo la kihistoria la Kilwa Kisiwani, mageti manne (4) ya kitalii katika mapori ya akiba ya Mpanga Kipengere, Swagaswaga na Selous pamoja na kambi mbili (2) za watalii katika mapori ya akiba ya Mpanga Kipengere na Swagaswaga. Mheshimiwa Spika, Mamlaka itashiriki katika maonesho ya kimataifa ya uwindaji wa kitalii yatakayofanyika nchini Marekani (Safari Club International na Dallas Safari Club Conventions). Aidha, Mamlaka itaendelea kutoa gawio la mapato yanayotokana na utalii kwa WMAs, vijiji na halmashauri za wilaya kwa ajili ya uhifadhi na utekelezaji wa miradi ya maendeleo. Mheshimiwa Spika, Taasisi itaidadi wanyamapori nchini katika mifumo ya ikolojia ya Serengeti, Tarangire - Manyara, Moyowosi - Kigosi, Burigi - Chato na Hifadhi ya Taifa Saadani. Kazi nyingine ni kutathmini shoroba za wanyamapori nchini na kuzipanga kulingana na umuhimu katika uhifadhi na ustawi wa jamii. Aidha, Taasisi itaanza ujenzi wa jengo la Makao Makuu na kuanzisha Kituo cha Utafiti wa Wanyamapori Kanda ya Kusini. Mheshimiwa Spika, Chuo kitaendelea kutoa mafunzo katika ngazi ya Astashahada, Stashahanda na Shahada katika fani ya uhifadhi wanyamapori na utalii pamoja na kozi fupi za waongoza utalii. Aidha, Chuo kitajenga madarasa, uzio na kukarabati barabara za ndani ya chuo na hosteli za wanafunzi. Vilevile, Chuo kitanunua magari mawili (2) kwa ajili ya mafunzo kwa vitendo. Mheshimiwa Spika, Taasisi itaendelea kutoa mafunzo ya Astashahada ya Uhifadhi wa Wanyamapori na Himasheria kwa kudahili wanafunzi 300. Aidha, Taasisi itaimarisha utoaji wa mafunzo kwa vitendo, kukamilisha ujenzi wa maktaba, kununua samani na kuandaa kanuni za uendeshaji wa Taasisi. Mheshimiwa Spika, Kituo kitaendelea kutoa mafunzo kwa wanafunzi 130 wakihusisha askari wanyamapori wa vijiji 80 ambao wanatumika kudhibiti wanyamapori wakali na waharibifu na kufanya doria katika maeneo ya WMAs, viongozi na wajumbe wa kamati za maliasili za vijiji 20 na waongoza watalii 30. Aidha, Kituo kitakamilisha taratibu za kuanzisha kozi ya Astashahada ya Awali ya Waongoza Watalii, kujenga maabara ya sayansi na kutengeneza tovuti ya Kituo. Vilevile, Kituo kitanunua basi dogo, kukarabati majengo na kununua samani kwa ajili ya maktaba. Pia, kituo kitaendelea kutoa ushauri wa kitaalamu kwa WMA’s za Mbarang’andu, Kimbanda na Kisungule (Namtumbo), Chingoli na Nalika (Tunduru), Mchimalu (Nanyumbu), Ndonda (Nachingwea) na Mungata (Rufiji). Mheshimiwa Spika, Mfuko utawezesha uhakiki na ulipaji wa kifuta machozi na kifuta jasho kwa wananchi wanaopata madhara kutokana na wanyamapori wakali na waharibifu. Aidha, Mfuko utawezesha utafiti, kuidadi wanyamapori, shughuli za mafunzo na operesheni maalum za kuzuia ujangili. Vilevile, Mfuko utawezesha kazi za kupandisha hadhi maeneo yaliyohifadhiwa, mapitio ya sera, sheria na kanuni, kutoa elimu kwa wananchi na usimamizi wa nyara za Serikali. Mheshimiwa Spika, Wizara itafanya mapitio ya Sera ya Taifa ya Ufugaji Nyuki ya Mwaka 1998, kuendelea na mapitio ya Sheria ya Misitu Sura 323 na Sheria iliyoanzisha TAFORI Sura 270. Aidha, Wizara itafanya utafiti wa kubaini mchango halisi wa sekta ya misitu na nyuki kwenye Pato la Taifa na kuandaa Mwongozo wa Usimamizi wa Manzuki na Elimu Ugani. Vilevile, Wizara itawezesha mikutano minne (4) ya Kamati ya Ushauri wa Misitu (NAFAC) na mikutano minne (4) ya Kamati ya Ushauri wa Ufugaji Nyuki (NABAC). Kazi nyingine zitakazofanyika ni kutayarisha mwongozo wa uandaaji wa Mpango wa Usimamizi wa Mashamba ya Miti, kuandaa Mkakati wa Kutoa Huduma za Ugani kuhusu Misitu, kuandaa Mwongozo wa Kuongeza Thamani ya Mazao ya Nyuki na kutoa mafunzo kwa ajili ya vyama vya ushirika wa wafugaji nyuki. Mheshimiwa Spika, Wakala utaendelea kuhudumia mashamba 23 ya miti yenye ukubwa wa hekta 518,089. Kazi zitakazofanyika ni pamoja na kuzalisha tani 17 za mbegu bora za miti, kuotesha miche 32,510,900, kupanda miti kwenye eneo lenye ukubwa wa hekta 8,188, kupalilia hekta 42,612, kupogoa miti hekta 13,805 na kupunguza miti hekta 6,238. Aidha, Wakala utaanzisha shamba jipya la miti lenye ukubwa wa hekta 3,000 katika Wilaya ya Nzega na kuongeza hifadhi nne (4) za misitu ya asili zenye hekta 37,000 katika wilaya mbili (2) za Babati (Salame) na Simanjiro (Lalatema, Landrokesi na Lendanai). Vilevile, Wakala utakamilisha taratibu za kuhifadhi kisheria eneo la hifadhi ya nyuki lenye ukubwa wa hekta 21,790 katika Wilaya ya Chunya na hekta 263,449 za misitu katika wilaya za Hanang, Ikungi, Mufindi, Ileje na Momba. Pia, Wakala utaimarisha uhifadhi wa misitu sita (6) yenye hekta 23,046 iliyokabidhiwa na halmashauri za wilaya za Nyasa na Mbinga zilizokuwa na changamoto ya uvamizi. Mheshimiwa Spika, Wakala utaandaa mipango ya usimamizi ya misitu 40 yenye ukubwa wa hekta milioni 1.36, kukamilisha mipango 45 ya usimamizi ya misitu na kuendelea kutekeleza mikakati mbalimbali ya kuendeleza Jeshi Usu. Aidha, Wakala utasafisha njia za kudhibiti moto kwenye misitu ya asili na mashamba ya miti yenye urefu wa kilometa 5,819; kujenga uwezo wa vikosi 15 vya wazima moto vyenye jumla ya watu 282; kujenga minara miwili (2) na kukarabati minara 17 ya kufuatilia matukio ya moto. Vilevile, kampeni za udhibiti moto zitafanyika kwenye vijiji 316 vinavyozunguka misitu 55 na kuandaa mipango nane (8) ya usimamizi wa moto. Pia, Wakala utafanya mikutano ya vijiji 52 ya kuelimisha kamati za maliasili za vijiji 208, shule 10 na washiriki 1,290 wanaojihusisha na biashara ya mazao ya misitu na nyuki. Mheshimiwa Spika, Wakala utapandisha hadhi misitu 10 ya hifadhi yenye ukubwa wa hekta 25,862 kuwa misitu ya hifadhi ya mazingira asilia. Aidha, Wakala utaandaa na kutekeleza mpango wa uendelezaji wa miundombinu ya utalii katika misitu ya hifadhi na kuimarisha kambi 35 za kupumzikia watalii, na kuzitangaza. Vilevile, njia za kutembea watalii zenye urefu wa kilometa 355 zitakarabatiwa, maeneo ya burudani manne (4) yataanzishwa na kujenga maeneo matatu (3) ya kuona mandhari. Mheshimiwa Spika, Wakala utahakiki mipaka ya misitu ya hifadhi 58, hifadhi za nyuki tatu (3) na kuimarisha mipaka ya misitu ya hifadhi 169 kwa kupima upya kilometa 363, kusafisha kilometa 484, kuweka mabango 2,341 na vigingi 2,016 katika mipaka mipya. Aidha, Wakala utaandaa mipango ya matumizi bora ya ardhi kwa vijiji 20 vinavyozunguka misitu ya hifadhi ili kuondoa migogoro kati ya Wakala na vijiji. Mheshimiwa Spika, Wakala utachangia shughuli za maendeleo ya jamii zinazozunguka hifadhi za misitu na nyuki kwa kutoa miche ya miti 14,851,120 na vifaa vya ufugaji nyuki ikiwemo mizinga 1,000. Aidha, Wakala utajenga hosteli moja (1) na kukarabati madarasa katika shule za msingi na sekondari 12; kuchangia madawati 300, vifaa vya ujenzi na kukarabati ofisi za vijiji vitatu (3); na kukarabati na kujenga miundo mbinu ya maji. Vilevile, Wakala utaendelea kutoa ushauri wa kitaalamu kwa jamii juu ya ufugaji nyuki, uanzishaji bustani za miti na upandaji miti na kuwezesha uanzishaji wa hifadhi za nyuki za kijiji zenye ukubwa wa hekta 5,000. Mheshimiwa Spika, Wakala utaanzisha kampuni tanzu itakayosimamia miradi ya kuongeza thamani na kuzalisha bidhaa mseto za mazao ya misitu na nyuki. Kampuni hiyo itasimamia miradi minne (4) ya majaribio ya uzalishaji mizinga (Kondoa), uchakataji wa mazao ya misitu (Shamba la Miti Meru), uchakataji na ufungishaji wa asali (Manyoni), na uzalishaji wa vimbaka - tooth picks (Shamba la Miti Ruvu Kaskazini). Mheshimiwa Spika, Wakala utaendelea kuhudumia manzuki 146 na kuanzisha manzuki mpya 21 ambazo zinatarajiwa kuzalisha tani 91 za asali na tani 10 za nta. Aidha, Wakala utaanzisha vikundi 86 vya ufugaji nyuki na kutoa elimu ya ufugaji bora wa nyuki kwa wafugaji 1,190. Mheshimiwa Spika, Wakala utajenga ofisi 12, vituo 15 vya ulinzi ndani ya misitu na kukarabati majengo 63 na mifumo 45 ya maji. Aidha, Wakala utakarabati vituo sita (6) vya mambo ya kale vya Mji Mkongwe na Magofu ya Kaole (Bagamoyo), Tembe la Kwihara na Jengo la Afya (Tabora), Michoro ya Miambani ya Kolo (Kondoa) na Magofu ya Tongoni (Tanga). Pia, Wakala utanunua magari madogo 31, malori mawili (2), pikipiki 61 na mtambo mmoja (1). Mheshimiwa Spika, Wakala utawezesha watumishi 1,632 kupata mafunzo ya muda mfupi (565), muda mrefu (270) na mafunzo ya Jeshi Usu (797). Aidha, Wakala utashiriki maonesho na matukio 12 ya kitaifa na kimataifa; na utandaa na kurusha vipindi 45 vya televisheni, 79 vya redio na makala 14 kuhusu uhifadhi. Mheshimiwa Spika, Taasisi itafanya utafiti kuhusu ubora wa mbao kutoka kwenye misitu mbalimbali nchini, nishati ya mkaa kutoka kwenye miti inayokua haraka na njia mbadala za kuzalisha nishati ya mkaa kwa ajili ya matumizi ya nyumbani. Tafiti nyingine zitakazofanyika ni kubaini matumizi ya maji kwa miti ya kigeni na madhara ya shughuli za binadamu katika vyanzo vya maji ili kutoa ushauri wa kitaalamu juu ya maeneo sahihi ya kupanda miti hiyo. Vilevile, Taasisi itaendelea kufanya utafiti juu ya mtawanyiko na madhara ya viumbe vamizi kwenye uzalishaji na bioanuai katika misitu. Pia, Taasisi itaendelea kufanya utafiti unaohusu uvunaji wa utomvu kwenye miti ya misindano ili kubaini umri sahihi wa kuvuna utomvu, madhara kwenye ukuaji wa miti na ubora wa mbao. Aidha, Taasisi itaendelea kuandaa mwongozo wa kufanya utafiti wa misitu na nyuki nchini, kununua vitendea kazi na kuboresha miundombinu. Katika kupanua wigo wa upatikanaji wa mazao ya misitu, Taasisi itaanzisha mashamba ya majaribio mapya manne (4) ya miti ya asili (2) na miti ya kigeni (2). Mheshimiwa Spika, Chuo cha Viwanda vya Misitu kitadahili wanafunzi 250, Chuo cha Misitu Olmotonyi 1,000 na Chuo cha Mafunzo ya Ufugaji Nyuki wanafunzi 400. Aidha, Chuo cha Viwanda vya Misitu kitakarabati ofisi mbili (2), madarasa mawili (2) na bwalo la chakula. Vilevile, Chuo cha Mafunzo ya Ufugaji Nyuki kitajenga kiwanda cha kuchakata mazao ya nyuki. Pia, Chuo kitaendelea na uzalishaji wa malkia kwenye vituo vya Manyoni (Singida), Handeni (Tanga) na Ukimbu (Kigoma). Lengo la Serikali ni kuhakikisha upatikanaji wa wataalam wenye weledi stahiki kwa ajili ya kusimamia sekta ndogo ya misitu na nyuki ili kuongeza mchango wa sekta hiyo katika pato la Taifa. Mheshimiwa Spika, Mfuko utaendelea kuwezesha ujenzi wa viwanda vya kuchakata na kufungasha mazao ya nyuki, ununuzi na usimikaji wa mitambo na vifaa vingine muhimu kwa ajili ya viwanda vinne (4) vya kuchakata na kufungasha asali. Kazi nyingine zitakazofanywa na Mfuko ni kuwezesha miradi mipya mitano (5) na miradi 79 inayoendelea ya ufugaji nyuki na ujenzi wa vituo vitano (5) vya ukusanyaji wa mazao ya nyuki. Mheshimiwa Spika, Mfuko utawezesha uanzishwaji wa vitalu na upandaji miti katika shule 60 katika wilaya 30 za mikoa saba (7) ya nyanda kame, kuzalisha miche ya mbao na matunda milioni 1.2, kupanda miti hekta 730 katika mashamba ya Biharamulo, Pagale na Longuza. Aidha, Mfuko utagharamia mafunzo ya Stashahada kwa wanafunzi 15 na Astashahada wanafunzi 12 katika vyuo vya misitu na ufugaji nyuki; na kuwezesha TAFORI kuanzisha mfumo wa kielekitroniki wa usimamizi na uratibu wa utafiti wa misitu na nyuki. Vilevile, Mfuko utawezesha kurusha vipindi 24 vya redio na 12 vya televisheni kuhusu uhamasishaji, uhifadhi na uendelezaji wa rasilimali ya misitu. Mheshimwa Spika, Wizara itafanya mapitio ya Sheria ya Utalii ya mwaka 2008 na kuandaa Programu ya Taifa ya Uendelezaji Utalii. Aidha, itabainisha vivutio vipya vya utalii na maeneo ya uwekezaji katika mikoa ya Mbeya, Geita, Simiyu, Mwanza, Njombe na Morogoro. Vilevile, Wizara itaandaa majukwaa ya uwekezaji ili kuhamasisha wawekezaji katika biashara za utalii ikiwemo huduma za malazi. Pia, Wizara itafanya mikutano ya kamati ya uwezeshaji wa masuala ya utalii kwa kushirikisha wadau mbalimbali na mikutano baina ya sekta ya umma na sekta binafsi. Kazi nyingine zitakazofanyika ni pamoja na kuendelea kupanga huduma za malazi katika daraja za ubora wa nyota, kufanya uhakiki na ukaguzi wa wakala wa biashara za utalii pamoja na kufanya utafiti wa watalii wanaoondoka nchini. Aidha, Wizara itafuatilia upokeaji wa wageni nchini na katika maeneo ya malazi na utalii kwa kutumia mfumo wa kielekitroniki wa usajili wa wageni. Mheshimiwa Spika, Bodi itaendelea kutangaza vivutio vya utalii ndani na nje ya nchi kwa kushiriki maonesho ya utalii katika masoko ya kimkakati katika nchi mbalimbali zikiwemo China, India, Urusi, Israeli, ukanda wa Afrika na Falme za Kiarabu. Katika hatua nyingine, ziara za utangazaji utalii zitafanyika katika masoko ya Bara la Asia, Ulaya na Australia. Aidha, Bodi itazindua video mpya ya utangazaji utalii na kuisambaza kwenye vyombo mbalimbali vya habari na mitandao ya kijamii ndani na nje ya nchi. Vilevile, Bodi itaendelea kutangaza mazao mapya ya utalii ikiwa ni pamoja na utalii wa michezo, utalii wa mvinyo, utalii wa madini na utalii wa kwenye maji. Pia, Bodi itaimarisha utangazaji wa mazao ya utalii ikiwemo utalii wa mikutano, utalii wa utamaduni na utalii wa meli. Mheshimiwa Spika, Bodi itaweka matangazo ya utalii wa Tanzania kwenye masoko ya kimkakati nchi za nje na kuendelea kuteua mabalozi wa hiari wa utalii katika masoko hayo. Aidha, Bodi itaendelea kutumia makundi ya watu maarufu kama wasanii wa muziki na waigizaji sinema wa ndani na wa kimataifa katika utangazaji utalii. Kazi nyingine zitakazofanyika ni kuweka mabango ya kutangaza utalii katika majiji ya Dar es Salaam, Arusha na Mwanza pamoja na viwanja vya ndege vya JNIA, Dodoma na Mwanza; na kuendelea kuandaa Onesho la Swahili International Tourism Expo (S!TE) 2020. Vilevile, Bodi itaendelea kuhamasisha wadau kuhusu matumizi ya utambulisho mpya wa Tanzania kiutalii (Tanzania Unforgettable) na kuandaa tuzo za utalii zinazolenga kuwatambua na kuwapa hati za shukrani watanzania na raia wa kigeni wanaojitolea kutangaza utalii ndani na nje ya nchi. Mheshimiwa Spika, Bodi itaendelea kutangaza utalii kupitia Maonesho ya Kimataifa ya Biashara ya Dar es Salaam (Sabasaba), Nanenane, Kili/Karibu Fair, Siku ya Utalii Duniani na Karibu Utalii Kusini. Maonesho mengine yatakayofanyika ni Tamasha la Mvinyo Dodoma, GLITE, East Africa Trade Fair na Lamadi Utalii Festival. Aidha, Wizara itatoa elimu kwa umma kuhusu utalii wa ndani kupitia vyombo vya habari ikiwa ni pamoja na Chaneli maalum ya kutangaza utalii “Tanzania Safari Channel” na mitandao ya kijamii. Mhesimiwa Spika, Chuo kitadahili wanafunzi 670 katika ngazi ya astashahada na wanafunzi 78 ngazi ya stashahada na kutoa mafunzo kwa washiriki 300 katika mnyororo wa utalii. Aidha, Chuo kitaanzisha kampasi mpya ya Mwanza na programu ya mafunzo ya utalii katika ngazi ya cheti kampasi ya Arusha. Vilevile, Chuo kitajenga miundombinu ya kutolea mafunzo katika kampasi ya Arusha na kufanya ukarabati katika kampasi ya Bustani, Temeke na Arusha. Kazi nyingine zitakazofanyika ni kuendelea kufanya utafiti na kutoa ushauri katika fani ya utalii na ukarimu, kufanya mapitio na kuhuisha muundo wa Chuo. Mheshimiwa Spika, Wizara itafanya tathmini ya hali ya uhifadhi wa maeneo matano (5) ya malikale, kuandaa mpango kabambe na miongozo ya uhifadhi na usimamizi wa maeneo ya malikale na kuhuisha rejesta ya maeneo ya malikale. Kazi nyingine zitakazofayika ni upimaji wa mipaka ya vituo vitano (5) vya mambo ya kale, kuratibu maadhimisho ya Tamasha la Mwezi wa Urithi wa Utamaduni, Kumbukizi ya Vita vya Majimaji na Siku ya Kimondo Duniani. Mheshimiwa Spika, Shirika litaendeleza maeneo 20 ya malikale; kuboresha vituo saba (7) vya makumbusho ya Taifa; na kujenga Onesho la Historia ya Tanzania kabla ya ukoloni, wakati wa ukoloni, wakati wa harakati za kudai uhuru na Tanzania ikiwa huru. Aidha, Shirika litafungua masoko ya bidhaa za sanaa katika Makumbusho ya Azimio la Arusha, Kijiji cha Makumbusho - Dar es Salaam na kuboresha Jukwaa la Sanaa, Makumbusho na Nyumba ya Utamaduni. Vilevile, Shirika litakusanya taarifa za kihistoria za Marais ili kuanzisha Makumbusho ya Marais itakayojengwa Dodoma. Mheshimiwa Spika, katika mwaka wa fedha 2020/2021, Wizara inakadiria kutumia Shilingi 45,020,102,000 kutekeleza miradi sita (6) ya maendeleo. Kati ya fedha hizo, Shilingi 44,320,102,000 ni fedha za nje na Shilingi 700,000,000 ni fedha za ndani. Mradi wa Kuendeleza Utalii Ukanda wa Kusini (REGROW); Mradi wa Kujenga Uwezo wa Maeneo ya Hifadhi, Mapori ya Akiba na Kikosi Dhidi Ujangili; Mradi wa Kuzuia na Kupambana na Ujangili na Biashara Haramu ya Nyara; Mradi wa Panda Miti Kibiashara; Mradi wa Kujenga Uwezo wa Taasisi na Mafunzo ya Misitu na Ufugaji Nyuki; na Mradi wa Kuongeza Thamani kwa Mazao ya Misitu (FORVAC). Mheshimiwa Spika, mafanikio katika utekelezaji wa majukumu ya Wizara yametokana na ushirikiano wake na nchi mbalimbali, mashirika, taasisi na marafiki wa uhifadhi. Napenda kuchukua fursa hii kuwashukuru wadau na washirika wa maendeleo kwa kutaja baadhi yao kama ifuatavyo: Serikali za Canada, China, Korea Kusini, Marekani, Norway, Ubelgiji, Ufini, Ujerumani, Uswisi na Jumuiya ya Nchi za Ulaya. Mashirika na taasisi ni pamoja na AfDB, AWF, AWHF, EU, FAO, FZS, GEF, GIZ, ICCROM, ICOM, ICOMOS, ILO, IUCN, KfW, NORAD, PAMS Foundation, Trade Aid, UNDP, UNESCO, UNWTO, USAID, WCS, WHC, World Bank, Wild Aid, WMF na WWF. Mheshimiwa Spika, katika mwaka wa fedha 2020/2021, ninaomba Bunge lako Tukufu liidhinishe Shilingi 114,593,952,000 kwa matumizi ya Fungu 69 - Wizara ya Maliasili na Utalii. Kati ya fedha hizo, Shilingi 69,573,850,000 ni kwa ajili ya matumizi ya kawaida na Shilingi 45,020,102,000 ni kwa ajili ya miradi ya maendeleo. Mheshimiwa Spika, fedha za matumizi ya kawaida zinajumuisha Shilingi 50,852,545,000 za mishahara na Shilingi 18,721,305,000 za matumizi mengineyo. Aidha, fedha za miradi ya maendeleo zinajumuisha Shilingi 700,000,000 fedha za ndani na Shilingi 44,320,102,000 fedha za nje. Mheshimiwa Spika, ninaomba kuhitimisha kwa kukushukuru wewe binafsi na Waheshimiwa Wabunge wote kwa kunisikiliza. Hotuba hii itapatikana pia katika tovuti ya Wizara ya Maliasili na Utalii: Mheshimiwa Spika, naomba kutoa hoja.