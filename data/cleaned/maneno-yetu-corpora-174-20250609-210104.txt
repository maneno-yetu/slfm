JAMHURI YA MUUNGANO WA TANZANIA BUNGE LA TANZANIA KAMATI YA KUDUMU YA BUNGE YA HESABU ZA SERIKALI ZA MITAA (LAAC) TAARIFA YA MWAKA KUHUSU TAARIFA YA MDHIBITI NA MKAGUZI MKUU WA HESABU ZA SERIKALI KWA HESABU ZILIZOKAGULIWA ZA MAMLAKA ZA SERIKALI ZA MITAA KWA MWAKA WA FEDHA ULIOISHIA TAREHE 30 JUNI, 2020 [Imetolewa chini ya Kanuni ya 136 (15) ya Kanuniza Kudumu za Bunge, Toleo la Juni, 2020] 17 FEBRUARI, 2022 SEHEMU YA KWANZA MAELEZO YA JUMLA Mheshimiwa Spika, tarehe 08 Aprili, 2021 Serikali iliwasilisha Bungeni Taarifa mbalimbali za Hesabu zilizokaguliwa na Mdhibiti na Mkaguzi Mkuu wa Hesabu za Serikali (CAG) kwa mwaka wa fedha ulioishia tarehe 30 Juni, 2020. Taarifa hizo zinapaswa kujadiliwa na Kamati za Kudumu za Bunge zinazosimamia matumizi ya fedha za umma ikiwemo Kamati ya Kudumu ya Bunge ya Hesabu za Serikali za Mitaa (LAAC). Hivyo, chini ya Kanuni ya 136 (15), Toleo la Juni, 2020, naomba kuwasilisha Bungeni Taarifa ya Mwaka ya LAAC kuhusu Taarifa ya Mdhibiti na Mkaguzi Mkuu wa Hesabu za Serikali kwa Hesabu zilizokaguliwa za Mamlaka za Serikali za Mitaa nchini za mwaka wa fedha ulioishia 30 Juni, 2020. Kabla ya kuwasilisha Taarifa hii, naomba nitoe pongezi zangu kwako kwa kuchaguliwa kuwa Spika wa Bunge la Jamhuri ya Mungano wa Tanzania. Sifa zako kitaaluma, uzoefu na ufanisi katika uongozi zimetukuka sana. Aidha, nina mpongeza Mhe. Azzan Mussa Zungu, Mb kwa kuchaguliwa kuwa Naibu Spika wa Bunge. Mwenyezi Mungu awajaalie afya njema na uongozi bora. Aidha, nitumie fursa hii kumpongeza sana Mhe. Nape Mosses Nnauye (Mb) aliyekuwa Mjumbe wa Kamati ya LAAC kwa kuteuliwa kuwa Waziri katika Wizara ya Habari, Mawasiliano na Teknolojia ya Habari. Kamati inamtakia kila lenye heri katika utekelezaji wa majukumu yake. Mheshimiwa Spika, Taarifa ninayoiwasilisha imegawanyika katika Sehemu Kuu Tatu. Sehemu ya Kwanza inayoelezea shughuli zilizotekelezwa na Kamati kwa mwaka 2021, mbinu zilizotumika kutekeleza majukumu ya Kamati, wadau walioshirikishwa na nyaraka zilizotumika. Sehemu ya Pili inabainisha matokeo ya Uchambuzi wa Taarifa ya CAG (2019/2020) na Mahojiano na Afisa Masuuli vikaoni na ziarani. Sehemu ya Tatu inaelezea Maoni na Mapendekezo ya Kamati katika Hoja Mahsusi zinazohusu maeneo yenye mwenendo usioridhisha wa mapato na matumizi ya fedha za umma katika Mamlaka za Serikali za Mitaa nchini. SHUGHULI ZILIZOTEKELEZWA NA KAMATI KATIKA MWAKA 2021/22 Mahojiano na Maafisa Masuuli wa baadhi ya Mamlaka za Serikali za Mitaa kuhusu Hoja za Ukaguzi zilizo katika Taarifa za Mdhibiti na Mkaguzi Mkuu wa Hesabu za Serikali; Ziara za Ukaguzi wa Ufanisi katika Utekelezaji wa Miradi ya Maendeleo katika Halmashauri za Wilaya ya Kilolo, Chemba, Mpwapwa, Chamwino, Mvomero, Manispaa za Singida, Ubungo na Kinondoni; Manispaa ya Kigamboni na Jiji la Dodoma; Semina na Warsha Mbalimbali chini ya Ofisi ya Bunge kupitia Mradi wa Kuliwezesha Bunge na Ofisi ya Mdhibiti na Mkaguzi Mkuu wa Hesabu za Serikali, na Majadiliano na tathmini miongoni mwa Wajumbe wa Kamati kuhusiana na shughuli zilizotekelezwa. MBINU ZILIZOTUMIKA KUTEKELEZA MAJUKUMU YA KAMATI Mahojiano na Maafisa Masuuli kuhusu Hoja za Ukaguzi; Ziara za Ukaguzi wa Ufanisi katika miradi ya Maendeleo; Warsha na Semina kuhusu Majukumu ya Kamati; Kupokea Maoni ya Wadau; Uenezi wa Shughuli za Kamati kupitia Program za Elimu kwa Umma; na Tafiti mbalimbali kuhusu Uendeshaji wa Serikali za Mitaa Duniani. WADAU WALIOSHIRIKI KATIKA SHUGHULI ZA KAMATI Ofisi ya Taifa ya Ukaguzi; Baadhi ya Mamlaka ya Serikali za Mitaa; Ofisi ya Rais- TAMISEMI; Wizara ya Fedha; Mabaraza ya Madiwani;Asasi za Kiraia; Vyombo vya Habari; na Wananchi kwa Ujumla. NYARAKA ZINAZOTUMIKA Katiba ya Jamhuri ya Muungano wa Tanzania, 1977; Taarifa za Mdhibiti na Mkaguzi Mkuu wa Hesabu za Serikali (2019/20); Sheria ya Ukaguzi wa Umma, 2008; Sheria ya Fedha za Serikali za Mitaa, Sura 290; Sheria ya Manunuzi ya Umma, 2011; Sheria ya Kinga na Madaraka ya Bunge, Sura 296; Sheria ya Bajeti, Sura 439; Kanuni za Kudumu za Bunge, Toleo la Juni, 2020; Ilani ya CCM kwa ajili ya Uchaguzi Mkuu; na Memoranda ya Fedha za Serikali za Mitaa, 2019. SEHEMU YA PILI UCHAMBUZI WA TAARIFA YA MDHIBITI NA MKAGUZI MKUU WA HESABU ZA SERIKALI NA MATOKEO YA ZIARA NA MAJADILIANO Katika mwaka wa fedha 2019/2020, jumla ya Halmashauri 185 zilikaguliwa na CAG. Kati ya Halmashauri hizo, 124 sawa na 67% zilipata Hati Safi za Ukaguzi, Halmashauri 53 sawa na 29 % zilipata Hati zenye Mashaka, na Halmashauri 8 sawa na 4% zilipata Hati Mbaya. Kwa ajili ya Taarifa hii, LAAC imeweza kuhoji jumla ya Halmashauri 40 sawa na 21.6% ya Halmashauri zote zilizokaguliwa. Takwimu hizi zina ashiria uthabiti katika nidhamu ya matumizi ya fedha za umma katika Mamlaka za Serikali za Mitaa nchini. Idadi ya Hati Safi za Ukaguzi ni zaidi ya 50%. Aidha, takwimu hizi zinaweza kutafsiriwa kwamba kuwa kuna uimara katika utendaji wa tasisi za usimamizi wa fedha za umma kama vile Bunge, Ofisi ya Taifa ya Ukaguzi, TAKUKURU, Mabaraza ya Madiwani, Asasi za Kiraia, Vyombo vya Habari na Wananchi kwa ujumla. Kuendelea kuwepo kwa idadi ya hati zenye mashaka na hati mbaya kunaashiria kuwa, bado yapo maeneo yenye matumizi mabaya ya fedha za umma kutokana na sababu mbalimbali. Miongoni mwa sababu hizo ni udhaifu katika usimamizi wa rasilimali watu na fedha ndani ya Halmshauri zenyewe, uelewa na uzoefu mdogo katika kuandaa taarifa za hesabu na tabia za kibadhirifu kwa ujumla miongoni mwa watumishi. UCHAMBUZI WA MAENEO YENYE CHANGAMOTO KATIKA MAPATO NA MATUMIZI YA FEDHA ZA UMMA KATIKA HALMASHAURI Mheshimiwa Spika, pamoja na maoni ya jumla ya Kamati kwamba Mwenendo wa sasa wa mapato na matumizi ya fedha za umma unazidi kuimarika, bado yapo maeneo yenye changamoto. Taarifa hii imebainisha maeneo hayo na namna yanavyoathiri mapato na matumizi ya fedha katika Mamlaka za Serikali za Mitaa nchini. Kwamfano; Kamati imebaini kwamba: Ruzuku ya Maendeleo Haipelekwi ipasavyo katika Mamlaka za Serikali za Mitaa. Mheshimiwa Spika, kwa mujibu wa Kifungu cha 12 na 13 cha Sheria ya Fedha za Serikali za Mitaa, Sura 290 na Sheria ya Fedha katika kila Bajeti ya Serikali, Mamlaka za Serikali za Mitaa nchini zinapaswa kupewa fedha za ruzuku ya utekelezaji wa miradi ya maendeleo kutoka katika Serikali Kuu. Uchambuzi wa Kamati katika Taarifa ya Mdhibiti na Mkaguzi Mkuu wa Hesabu za Serikali na Majibu ya Mamlaka za Serikali za Serikali za Mitaa unaonesha kuwa ruzuku hiyo haipelekwi ipasavyo. Baadhi ya Halmashauri hupelekewa kiasi kidogo zaidi cha fedha za miradi ya maendeleo ikilinganishwa na kiasi halisi kilichoidhinishwa na Bunge wakati Halmashauri zingine hupelekewa fedha zaidi. Aidha, baadhi ya miradi hupelekewa fedha mwishoni mwa mwaka wa fedha hivyo kuzifanya zishindwe kutekeleza miradi hiyo katika mwaka husika. Mheshimiwa Spika, changamoto iliyoelezwa hapo juu ina chochea matumizi mabaya ya fedha katika Mamlaka za Serikali za Mitaa nchini. Kwa mfano, fedha pungufu zinazotolewa kwa ajili ya utekelezaji wa miradi huingizwa katika utekelezaji wa miradi kwa hatua za awali tu kisha kuacha miradi hiyo ikae kwa muda mrefu bila kukamilishwa. Katika maeneo mengine miradi husika hu telekezwa kabisa kwa kukosa fedha za kuikamilisha. Mfano mzuri ni Ujenzi wa Ukumbi wa Hamashauri ya Wilaya ya Mpwapwa Mkoani Dodoma ulioanza mwaka mwaka 2012/13 kwa kutumia fedha za Local Government Capital Development Grant (LGCDG) wakati huo. Mpaka sasa mradi huo upo kama gofu tu kwa sababu ya kukosa fedha za kukamilisha. Kuna Matumizi ya “fedha mbichi” kwa namna yenye kukwepa kubainika katika mifumo ya kielektroniki ya mapato (LGRCIS) na matumizi (EPICOR/ MUSE). Mheshimiwa Spika, hapa tunazungumzia mapato yaliyokusanywa lakini hayakupelekwa benki. Utaratibu ni kwamba Serikali kuu imeweka mifumo ya LGRCIS na EPICOR/MUSE kwa ajili ya kurekodi na kudhibiti mapato na matumizi. Aidha, taarifa zinazotokana na mifumo hii husaidia katika kuandaa hesabu jumuifu za Halmashauri husika mwishoni mwa mwaka wa fedha. Fedha zinapotumika kabla ya kupelekwa benki (fedha mbichi) zinakuwa hazijarekodiwa kama zilikusanywa na kutumika mwishoni mwa mwaka husika wa fedha. Kwa mujibu wa Taarifa ya Mdhibiti na Mkaguzi Mkuu wa Hesabu za Serikali, jumla ya Shilingi bilioni 18.769 zilizokusanywa katika Halmashauri mbalimbali zilitumika kabla ya kupelekwa benki katika mwaka wa fedha 2019/20. Baadhi ya Halmashauri zilizobainika katika hoja hii na kiasi chake cha fedha kwenye mabano ni: Halmashauri ya Wilaya ya Kaliua (Tsh. 183.2 milioni), Uyui (383.4 milioni), Manispaa ya Temeke (344 milioni), Siha (112.5 milioni), Itilima (54.9 milioni), na Chalinze (25.2 milioni). Hii ni mifano michache tu iliyotolewa kwa lengo la kuthibitisha kwamba tatizo hili lipo na linahitaji ufumbuzi. Baadhi ya Halmashauri hufuta Miamala ya Mapato bila ya kuwepo kwa Uthibitisho kwamba Miamala hiyo haikuwa sahihi Mheshimiwa Spika, utaratibu ni kwamba Mfumo wa Kielektroniki wa LGRCIS ndiyo unaopokea miamala kutoka kwa wakusanyaji mbalimbali. Ofisi ya Rais TAMISEMI ndiyo Wahifadhi Wakuu wa Mfumo huu. Hata hivyo, Mdhibiti na Mkaguzi Mkuu wa Hesabu za Serikali amebaini na Kamati imethibitisha kuwa katika baadhi ya Halmashauri, miamala ya makusanyo hufutwa au hurekebishwa bila ya kuwapo kwa uthibitisho kwamba miamala hiyo kweli ilikosewa. Katika Mwaka wa Fedha 2019/20, jumla ya Shilingi bilioni 4.5 zilifutwa kwenye mfumo kwa utaratibu huu ambao Kamati haikubali. Baadhi ya Halmashauri zinazohusika katika hoja hii na kiasi cha fedha kilichofutwa bila uthibitisho ni: Halmashauri ya Wilaya ya Tunduru (bilioni 1.2), Halmashauri ya Wilaya ya Siha (milioni 624.2), Halmashauri ya Wilaya ya Nanyumbu (Milioni 497.9), Halmashauri ya Wilaya ya Kilindi (milioni 320) na Halmashauri ya Wilaya ya Liwale (milioni 258.7). Hapa tunataja mifano michache tu kuthibitisha kwamba tatizo lipo na Serikali ichukue hatua za udhibiti katika Mfumo na Maadili. Kiasi cha mishahara kutoka HAZINA (Exchequer Release) kutofautiana na mahitaji halisi ya mishahara katika Mfumo wa LAWSON. Mheshimiwa Spika, hoja hii ina viashiria vya kuibuka tena kwa mishahara hewa Serikalini. Kuna ushahidi kwamba kiasi cha mishahara kinachotolewa na HAZINA huwa ni kikubwa kuliko kile kinachotakiwa katika Halmashauri. Kwa mfano: Halmashauri ya Wilaya ya Urambo mahitaji ya LAWSON ilikuwa niTsh. 13, 162, 727, 251 lakini HAZINA ilitoa Tsh. 13, 308, 458, 790 hivyo kusababisha ziada ya Tsh. 145, 731, 539. Halmashauri ya Wilaya ya Kaliua Mahitaji ya LAWSON yalikuwa ni Tsh. 17, 679, 189, 899 lakini HAZINA ilipeleka Tsh. 17, 889, 094, 180 hivyo kuwa na ziada ya Tsh. 209, 902, 281. Halmashauri ya Wilaya ya Uyui mahitaji ya LAWSON yalikuwa Tsh. 17, 061, 985, 326 lakini HAZINA ilipeleka Tsh. 17, 371, 325, 530 hivyo kuwa na ziada ya Tsh. 309, 340, 200. Mheshimiwa Spika, hoja hii inaashiria kwamba Serikalini kuna usimamizi hafifu wa mfumo wa mishahara. Udhaifu huu usipodhibitiwa utaibua upya mishahara hewa Serikalini. Udhaifu katika kukusanya mapato ya ndani. Mamlaka za Serikali za Mitaa nchini zina udhaifu mkubwa sana katika kukusanya mapato ya ndani. Hali hii imezifanya Mamlaka hizo kuwa na utegemezi mkubwa katika ruzuku ya Serikali kuu kwa ajili ya kutoa huduma mbalimbali kwa wananchi. Miongoni mwa sababu zinachongia udhaifu huu ni:- Tathimini duni fursa za kiuchumi katika maeneo ya Halmashauri. Halmashauri nyingi nchini bado hazijafanya tathimini ya kina ya fursa za kiuchumi zilizopo katika maeneo yao kwa ajili ya kujipatia kipato. Baadhi ya fursa hizo ni upimaji na umilikishaji wa ardhi kwa wananchi, usambazaji wa huduma muhimu za kijamii kama vile maji na umeme kwa ajili ya kuvutia umiliki na ukazi katika maeneo hayo, utengenezaji wa maeneo ya mapumziko na biashara, matangazo ya vivutio asilia, nk. Uandaaji na usimamizi mbovu wa mikataba mbalimbali. Kwa makusudi au kwa kukosa utaalam wa masuala ya kisheria, Halmashauri nyingi nchini zinapoteza mapato kutoka na udhaifu wa masharti katika mikataba yao na Wadau mbalimbali. Kwa mfano katika Mwaka 2019/2020: Halmashauri ya Korogwe imekosa takribani shilingi 187.3 milioni kutokana na ushuru wa zao la chai na shilingi 382.8 milioni za ushuru wa zao la katani kutokana na udhaifu katika masharti ya makubaliano na mikataba kati yake na Makampuni yaliyokuwa yakifanya biashara ya mazao hayo. Aidha, Halmashauri mbalimbali nchini zimekuwa zikikosa Ushuru wa Huduma (Service levy) kutoka kwenye Makampuni mbalimbali yanaendesha shughuli katika maeneo yao kwa sababu tu Ofisi za Makampuni hayo ziko nje ya Halmashauri hizo. Hali hii imekuwa kikwazo katika mapato ya ndani ya Halmashauri za Wilaya za Mkuranga, Chalinze na Rufiji. Tathmini isiyosahihi ya uhimilivu wa baadhi ya vyanzo vya mapato kutozwa kodi ya viwango vya juu. Halmashauri mbalimbali zimeanzisha ama zipo kwenye maeneo ya uwekezaji kama vile misitu na vibanda vya biashara kwenye maeneo ya masoko. LAAC imebaini kwamba kutokuwepo kwa tathmini ya kina ya unyumbufu wa kiuchumi (economic elasticity) wa vyanzo hivyo kwa ajili ya tozo na ushuru unaostahili. Kwa mfano; Manispaa ya Songea ilikusanya ushuru wa huduma (service levy) kiasi cha 363.7 milioni bila hata kujua kiasi cha faida ambacho Makampuni yaliyohudumiwa yalipata kwa mwaka (turnover) kama ilivyokusanya halmashauri ya Wilaya ya Itilima kiasi cha shilingi 76.3 milion kutoka kwa TAWA. Aidha, baadhi ya Halmashauri zilizowekeza kwenye vibanda vilivyoko kwenye masoko ya kawaida na masoko ya kimkakati, zimekuwa zikipangisha vibanda hivyo kwa bei kubwa kiasi cha kuwatisha wafanya biashara wadogo wadogo kufanya biashara katika vibanda hivyo kwa maana kuwa faida watakayopata haiendani na gharama za upangaji. Kutokana na mazingira kama hayo, miradi mingi ya namna hii hukaa muda mrefu bila kuwa na wapangaji hivyo kuzinyima halmashauri husika mapato. Hujuma katika mashine za kukusanyia mapato (PoS). Mashine hizi hutumika katika miamala ya biashara mbalimbali katika Mamlaka za Serikali za Mitaa. Vipo viashiria kwamba POS hizi zinahujumiwa na watendaji ama mawakala wasio waaminifu hivyo kuikosesha Serikali mapato stahiki. Kwa mfano: Katika baadhi ya halmashauri, miamala ya biashara zilizofanyika imekuwa ikirekebishwa kiufundi kwenye Mfumo Mama wa Mapato wa LGRCIS bila kuwepo kwa vielelezo vya marekebisho yanayo fanyika kutoka kwenye POS iliyokusanya mapato hayo. Katika mwaka 2019/2020, jumla ya Halmashauri 35 (Kielelezo Na.2) zilifanya marekebisho ya aina hii yenye jumla ya Shilingi bilioni 4.8. Kufuta miamala hii bila ya kuwepo kwa vielelezo muhimu vya kuthibitisha ufutaji huo ni kinyume cha matakwa ya Agizo Na. 37 (6) la Memoranda ya Fedha za Serikali za Mitaa ya Mwaka 2019. Agizo hili linaelekeza kuwa risiti ya mapato iliyofutwa kutokana na makosa katika PoS kutokana na makosa mbalimbali inapaswa kutunzwa kwa ajili ya kuthibitisha marekebisho kwenye Mfumo Mama. Katika baadhi ya Halmashauri mashine za POS huzimwa kwa muda mrefu hivyo kutokuwa na mawasiliano na Mfumo wa LGRCIS. Katika mwaka wa fedha 2019/20, POS 613 katika halmashauri 19 (Kielelezo Na.3) zilikuwa hazitumiki na zingine zilikuwa hazisomeki kwenye Mtandao. Katika Halmashauri zingine, tarehe za miamala katika PoS hurekebishwa kwa ufundi ili kudanganya wakati halisi ambao makusanyo yalifanyika. Kwa mfano, katika Manispaa ya Sumbawanga, risiti zilizotolewa na PoS zilionesha kwamba kiasi cha shilingi 9,974,650 kilikusanywa tarehe 01 Julai, 2009 wakati mfumo wa matumizi ya PoS ulianza mwaka 2015/2016. Katika baadhi ya Halmashauri Miamala ya Mapato kutoka kwa Wakusanya mapato haiwasilishwi kwa Waweka HAZINA wa Halmashauri. Kwa mujibu wa utafiti wa Taasisi ya WAJIBU, kiasi cha Tsh. 35.9 bilioni kilichokuwa kimekusanywa na mawakala katika Halmashauri 67 hakikurejeshwa katika HAZINA za Halmashauri. Udhaifu katika kusimamia marejesho ya NHIF Mheshimiwa Spika, katika utoaji wa huduma za afya nchini, upo utaratibu kwamba wanufaika wa bima ya afya chini ya NHIF hupata matibabu katika hospitali, zahanati na vituo vya afya viivyo chini ya Halmashauri. Baada ya matibabu, Halmashauri zinapaswa kudai gharama kwa NHIF. Mara nyingi NHIF hugoma kufanya marejesho ya gharama hizo kwa madai kwamba wanufaika hawakujaza form ipasavyo. Halmashauri ndizo zinazopata hasara ya kutorejeshewa gharama hizo. Hoja hii inazidi kukua kwa sababu kila Halmashauri iliyofika mbele ya Kamati inakabiliwa na hasara hii mnufaika akiwa ni NHIF. Mifano ya Halmashauri hizo kwa mujibu wa Taarifa ya CAG ni Halmashauri ya Wilaya ya Kiteto (25.3 mil), Halmashauri ya Wilaya ya Magu (90.0 Mil), Halmashauri ya Mji wa Mwanga (95.7 mil), Halmashuari ya Mji wa Korogwe (68.0 mil), Halmashauri ya Mji wa Mafinga (68.0 mil), Halmashauri ya Wilaya ya Tunduru (84.8 mil), Halmashauri ya Manispaa ya Temeke (75.6 mil) na Halmashauri ya Manispaa ya Ubungo (70.1 mil). Udhaifu katika utendaji wa Vitengo vya Udhibiti wa Ndani. Mheshimiwa Spika, wajibu mkuu wa Vitengo vya Udhibiti wa Ndani katika taasisi ni kuimarisha ufanisi katika utendaji na matumizi ya fedha za umma. Vitengo hivi vinatekeleza jukumu hili kwa kutoa tahadhari za mapema dhidi ya mwenendo usiofaa katika utendaji au masuala ya fedha. Kamati imebaini kuwa Halmashauri nyingi zina changamoto ya ufanisi katika utendaji wa Vitengo hivi. Udhaifu wa Vitengo hivi unatokana na sababu mbalimbali kama vile idadi ndogo ya watumishi, uhaba wa vitendea kazi na fedha kwa ujumla au kukosa mafunzo ya mara kwa mara yanyohusiana na ukaguzi. Matokeo yake ni kwamba kunakuwa na udhaifu pia katika ufanisi wa raslimali watu kwa ujumla, mrundikano wa hoja za ukaguzi na kushamiri kwa vihatarishi mahali pa kazi. Kulegalega kwa motisha ya Serikali kwa Watendaji. Raslimali watu ndiyo inayopanga, hutafsiri, huratibu na kutekeleza mipango ya fedha na maendeleo katika taasisi zetu. Hivyo, kila wakati rasilimali hii inatakiwa kuwekwa katika ubora unaostahili kimafunzo na maslahi. Pale watumishi wanapokosa mafunzo ya mara kwa mara kuhusiana na majukumu yao, wanapokosa kupandishwa vyeo kwa wakati kwa mujibu wa sheria au wanapokaimu kwa muda mrefu bila kujua hatma yao huwa wana kosa morali wa kazi ikiwemo kukusanya na kutumia vizuri mapato ya Serikali. Baadhi ya Halmashauri Hazipeleki kikamilifu 40% ya Fedha za Miradi ya Maendeleo. Mheshimiwa Spika, Mwongozo wa Uandaaji wa Bajeti ya Serikali wa Mwaka 2019/2020 na Mwaka 2021/22 unazitaka Halmashauri nchini kutenga 40% ya mapato yao ya ndani (yasiyolindwa) kwa ajili ya utekelezaji wa miradi ya maendeleo. Utaratibu huu unakusudia kuimarisha upatikanaji wa huduma za jamii kama vile elimu, afya, mawasiliano na maji katika maeneo mbalimbali ya Halmashauri. Uchambuzi wa Kamati umebaini kwamba utaratibu huu hautekelezwi ipasavyo kwani Halmashauri nyingi hazipeleki fedha hizo hivyo kuathiri nia iliyokusudiwa. Baadhi ya Halmashauri hazipeleki kikamilifu 10% ya Mapato ya Ndani katika Miradi ya Makundi Maalum Mheshimiwa Spika, Kifungu cha 37 (A) cha Sheria ya Fedha za Serikali za Mitaa, Sura 290, kinazitaka Mamlaka za Serikali za Mitaa nchini kutenga 10% ya mapato yao ya ndani (yasiyolindwa) kwa ajili ya kuvikopesha vikundi vya Wanawake, Vijana na Watu wenye ulemavu kwa uwiano wa asilimia 4:4:2 mtawalia. Madhumuni ya kutenga asilimia hizo ni kuviwezesha Vikundi hivyo vijikwamue kiuchumi. Kamati imebaini changmoto mbili katika eneo hili. kwanza Halmashauri zilizo nyingi hazitekelezi kikamilifu utaratibu huu. Pili, hata pale fedha zinapotolewa kwa Vikundi, hakuna upembuzi yakinifu wa maandiko ya biashara yanayoenda kutekelezwa na Vikundi hivyo. Madhara yake ni kwamba fedha zinatolewa hazirejeshwi kwenye Mfuko kwa sababu biashara zinazoenda kutekelezwa siyo endelevu. Kwa kufanya hivyo, madhumuni ya Serikali kuweka utaratibu huu kwa mujibu wa Sheria yanapotea kabisa. Madeni Makubwa ya Baadhi ya Halmshauri kutokana na Mikopo ya Mabenki na Madai ya Watumishi Kwa mujibu wa Sheria ya Fedha za Serikali za Mitaa (1982), mikopo ni miongoni mwa vyanzo vya mapato ya Halmashauri. Hata hivyo, Kamati imebaini kuwa kuna baadhi ya Halmashauri kama vile Halmashauri ya Jiji la Mbeya ina daiwa na Benki ya CRDB takribani Shilingi 29 bilioni ikiwa ni mkopo, riba na adhabu. Jiji la mbeya lilikopa fedha hizi kwa ajili ya kujenga Soko Kuu la Mwanjelwa kwa dhamana ya Serikali Kuu. Mfano mwingine ni Halmashauri ya Manispaa ya Temeke ambayo pia ina madeni makubwa ya aina hii. Mikopo hii sasa imegeuka kuwa mzigo mzito usioweza kuvutwa tena na Halmashauri hizo. Aidha, zipo dalili za Halmashauri ya Jiji la Dodoma kutumbukia katika mikopo ya aina hii endapo tahadhali hazitachukuliwa katika kukamilisha Jengo la Kitega Uchumi chake katika Mji wa Mtumba. Ukamilishaji wa Kitega Uchumi hicho unakadiriwa kutumia Shilingi bilioni 59 ikiwa ni mapato ya ndani. Mpaka sasa kiasi kilicholipwa ni shilingi bilioni 18. Sehemu kubwa ya mapato ya ndani yanayotegemewa yanatokana na mauzo ya viwanja. Malipo ya Kazi na Huduma mbalimbali kutolewa kabla ya Kuhakiki Ubora wa Kazi au Huduma Kifungu cha 243 (2) (3) cha Kanuni za Manunuzi ya Umma (2013) kinataka malipo ya kazi na huduma yafanyike baada ya taasisi nunuzi kujiridhisha na kiwango au ukubwa wa kazi au huduma iliyotolewa. Hata hivyo, Kamati imebaini kwamba utaratibu huu mara nyingi hauzingatiwi hivyo kuathiri ubora wa kazi na huduma. Kwa mfano, katika ujenzi wa Hospitali ya Wilaya, Halmashauri ya Wilaya ya Chemba ilimlipa Mkandarasi kiasi cha shilingi milioni 72 bila ya kuwepo kwa uhakiki wa kazi iliyofanyika. Halmashauri hii imetumiwa kama mfano kuthibitisha kwamba tatizo lipo na Serikali ichukue hatua. Zabuni za Utekelezaji wa Miradi ya Maendeleo kutangazwa Kabla ya kupata Idhini ya Bodi za Zabuni. Kanuni ya 185 (1) ya Kanuni za Manunuzi ya Umma (2013), imeweka sharti kwamba zabuni za manunuzi mbalimbali zinapaswa kutangazwa baada ya nyaraka za zabuni husika kujadiliwa na kuidhinishwa na Bodi ya Zabuni ya taasisi husika. Madhumuni ya kuwepo kwa Kanuni hii ni kuhakikisha kuwa mchakato wa zabuni unakuwa wa wazi, ushindani, tija na wenye kuwezesha uwajibikaji kwa wanunuzi na wazabuni wenyewe. Katika baadhi ya Halmashauri zabuni mbalimbali hutangazwa kabla ya nyaraka zake kujadiliwa na kuidhinishwa na Bodi hizo. Katika mwaka wa fedha 2019/2020, zabuni mbalimbali zenye thamani ya shilingi bilioni 6.9 zilitangazwa bila kufuata utaratibu huu katika Halmashauri za Wilaya za Kalambo, Bukombe, Ikungi, Lushoto na Mkuranga. Hii ina maana kwamba Wazabuni walipata kazi hizo bila idhini ya Bodi za Zabuni katika Halmashauri husika. Kamati ina maoni kwamba utaratibu huu uliwekwa kwa mujibu wa Sheria kwa ajili ya kuimarisha uwazi na ushindani wenye tija kwa mtoa zabuni na mnunuzi. Kukwepa utaratibu huo kunasababisha ukosefu wa uwazi na ushindani katika matumizi ya fedha za umma hivyo kuchochea upendeleo na rushwa. Kuwepo kwa mali nyingi chakavu (magari) katika Halmashauri Mheshimiwa Spika, Kamati imebaini kwamba katika Halmashauri mbalimbali nchini kuna mrundikano mkubwa wa magari yaliyochakaa. Uchakavu wa gari hizo umeendelea kuwa hasara kwa Serikali kutokana na kwamba haziondolewi kwa wakati zinapokuwa zimechoka. Hoja hii inachangiwa kwa kiasi kikubwa na kutoeleweka vema kwa utaratibu wa kuuza mali hizo zinapokuwa zimechakaa. SEHEMU YA TATU MAONI NA MAPENDEKEZO YA KAMATI KWA HOJA ZILIZOCHAMBULIWA Ruzuku ya fedha za maendeleo katika Halmashauri kutopelekwa ipasavyo KWAKUWA LAAC imetoa ushahidi usio na shaka kwamba ruzuku ya fedha za maendeleo haipelekwi ipasavyo katika Halmashauri. Zipo Halmashauri zinazopelekewa fedha nyingi kuliko kiasi kilicho ombwa, zingine zinapelekewa fedha pungufu na kwa kuchelewa au fedha hutumwa na kurejeshwa HAZINA bila maelezo, NA KWAKUWA vitendo vilivyoelezwa hapo juu vinaathiri utekelezaji wa mipango ya Mamlaka husika katika kuboresha huduma za jamii, KWAHIYO BASI, Bunge linaishauri Serikali iwe na uhalisia katika kuandaa bajeti za Mamlaka za Serikali za Mitaa na ipeleke fedha za maendeleo katika Mamlaka hizo kwa kuzingatia Sheria ya Matumizi inayotungwa na Bunge kila mwaka ili Mamlaka hizo ziweze kutekeleza ipasavyo miradi ya maendeleo. Mheshimiwa Spika, ushauri huu unakusudia kuihimiza Serikali kuongeza juhudi katika kubuni vyanzo thabiti vya mapato, kuimarisha mifumo ya ukusanyaji wa mapato na kupeleka ipasavyo fedha zinazokusanywa ili zikaboreshe maisha ya Wananchi kwa wakati. Matumizi ya “fedha mbichi” kwa namna yenye kukwepa kubainika katika mifumo ya kielektroniki ya mapato na matumizi. KWAKUWA mifumo ya kielektroniki ya mapato na matumizi ya fedha za umma imewekwa na Serikali kwa ajili ya kuimarisha nidhamu ya ukusanyaji wa mapato na udhibiti wa matumizi ya fedha za umma nchini, NA KWAKUWA, dhamira ya Serikali kuweka mifumo hiyo ni kuimarisha upatikanaji wa huduma bora za kijamii kwa wakati, KWAHIYO BASI, Bunge linaielekeza Serikali kwamba ni marufuku kutumia fedha mbichi katika Mamlaka za Serikali za Mitaa. Watendaji wote watakaobainika kutokutii agizo hili walichukuliwe hatua kali kwa mujibu wa Sheria za nchi. Pendekezo hili lina kusudia kuimarisha uwazi na uwajibikaji katika kukusanya na kutumia fedha za umma. Kufutwa kwa Miamala ya Mapato katika Mifumo ya Kielektroniki bila ya Uthibitisho. KWAKUWA Mifumo ya kielektroniki ya kukusanya mapato iliwekwa kwa ajili ya kusaidia ufanisi katika kukusanya na kutunza kumbukumbu za mapato, NA KWAKUWA imebainika kwamba kuna ujanja unaofanyika katika mifumo hiyo hivyo kuathiri nia hii njema ya Serikali, KWA HIYO BASI Bunge linaitaka Serikali: Ihakikishe kuwa mamlaka ya kurekebisha ama kufuta miamala kwenye mfumo wa mapato inabaki kwa Afisa Masuuli tu baada ya kujiridhisha na nyaraka halisi za mapendekezo ya kufanya hivyo. kuimarisha ubora wa risiti za kielektroniki zinazotolewa na mashine za kukusanyia mapato nchini ili ziwe na maandishi yanayosomeka vema na yasiyofutika kirahisi kwa lengo la kutunza kumbukumbu za miamala; na kuimarisha usalama na udhibiti wa miamala katika mfumo wa mapato kwani kuna dalili za mianya mingi inayoruhusu ubadhirifu kwa njia za mtandao katika mashine za kukusanyia mapato hayo maarufu kwa jina la POS. Mheshimiwa Spika, Pendekezo hili linakusudia kuimarisha ukusanyaji wa mapato ya ndani katika Mamlaka za Serikali za Mitaa kwa kudhibiti ulaghai wa kimtandao katika mapato hayo. Tofauti za Mahitaji ya Mishahara kati ya Halmashauri na HAZINA KWAKUWA Mamlaka za Serikali za Mitaa ndiyo zenye Kanzi data ya Idadi halisi ya Watumishi waliopo katika maeneo yao, NA KWAKUWA imebainika sasa kwamba kiasi cha mishahara kinachotolewa na HAZINA katika baadhi ya Halmashauri ni kikubwa kuliko mahitaji halisi ya Halmashauri zenyewe, KWA HIYO BASI, Bunge linaazimia kwamba Serikali ichunguze sababu za kutofautiana kwa mahitaji ya kiasi cha mishahara kati ya Halmashauri za mkoa wa Tabora Wizara ya Fedha (HAZINA) kwa namna ilivyoelezwa katika Sehemu ya Pili ya Taarifa hii kisha kuchukua hatua kwa muijibu wa sharia kutokana na upotevu wa mishahara hiyo; na Serikali ihuishe kuwa Mfumo wa Mishahara unaotumiwa na HAZINA uwa na mawasiliano na Mfumo wa Mishahara unaotumiwa na Mamlaka za Serikali za Mitaa nchini ili kupata kiasi sahihi cha mishahara inayopaswa kulipwa. Pendekezo hili linakusudia kudhibiti kuibuka upya kwa hoja ya mishahara hewa Serikalini na kuleta hasara bila sababu za msingi. Udhaifu katika Makusanyo ya Mapato ya Ndani KWAKUWA mapato ya ndani ya Halmashauri ni muhimu kwa ajili ya kutoa huduma na miradi mbalimbali ya kijamii, NA KWAKUWA udhaifu katika ukusanyaji wa mapato hayo huathiri huduma na miradi hiyo, KWA HIYO BASI Bunge linaazimia kwamba Serikali itumie utaalam wake kutathmini upya vyanzo mbalimbali vya mapato katika Halmashauri nchini na namna vinavyoweza kutozwa kodi iliyoendelevu huku ikidhibiti upotevu wa mapato hayo kwa njia ya mifumo ya kiasasa ya ukusanyaji na utumiaji wa mapato. Pendekezo hili linakusudia kuimarisha uwezo wa Halmashauri kifedha katika kutoa huduma ipasavyo kwa wananchi. Kutopeleka 40% ya Miradi ya Maendeleo na 10% Uwezeshaji wa Makundi Maalum ya Kijamii. KWAKUWA, utaratibu wa kutenga fedha ya mapato ya ndani kwa kiasi cha 40% kwenda kwenye miradi ya maendeleo na 10% kwenda kwenye makundi maalum unakusudia kuboresha huduma za jamii na kuinua vipato vya makundi hayo, NAKWAKUWA inapotokea kwamba utaratibu huo hautekelezwi, nia hiyo njema ya Serikali inakuwa haijatekelezwa, KWAHIYO BASI Bunge linaazimia kwamba Serikali iweke utaratibu madhubuti kuanzia katika ngazi ya Wizara (OR-TAMISEMI), Sekretarieti za Mikoa na Mabaraza ya Madiwani kwa ajili ya kuhakikisha kuwa ruzuku hii inatolewa na kutumika ipasavyo kwa kila Halmashauri. Aidha, Vikundi vinavyokopeshwa vipewe fedha baada ya kubainisha ama kusaidiwa mawazo ya kibiashara yanayotekelezeka na kuleta faida badala ya kuzitoa fedha hizo ili mradi zimetolewa. Zabuni za Utekelezaji wa Miradi ya Maendeleo kutangazwa Kabla ya kupata Idhini ya Bodi za Zabuni. KWAKUWA taratatibu za utangazaji wa zabuni mbalimbali katika taasisi za umma zipo kwa mujibu wa sheria za nchi. Lengo la taratibu hizo ni kuchochea uwazi, tija na uwajibikaji kwa upande wa watoa zabuni na wazabuni, KWAKUWA imedhihirika kwamba katika baadhi ya Halmashauri kumekuwepo na ukiukwaji wa taratibu hizo kiasi cha kuchochea rushwa, ubadhirifu na ushindani usio na tija, KWAHIYO BASI Bunge linaazimia kwamba matangazo ya zabuni zote za Serikali katika Mamlaka za Serikali za Mitaa nchini yazingatie matakwa ya Sheria ya Manunuzi ya umma. Kwa maana kwamba ni shurti yatolewe baada ya kupata idhini ya Bodi husika za Zabuni. Pendekezo hili linadhamiria kuchochea matumizi bora ya fedha za umma katika mazingira ya uwazi, ushindani, tija na uwajibikaji katika michakato ya zabuni hizo. Udhaifu katika Utendaji wa Vitengo vya Udhibiti wa Ndani katika Mamlaka za Serikali za Mitaa. KWAKUWA utekelezaji wa dhana ya udhibiti wa ndani kwa njia za TEHAMA, Ukaguzi wa Ndani, Usimamizi wa Vihatarishi na, Mifumo ya Kielektroniki ya kihasibu ni muhimu kwa ajili ya kuimarisha utawala bora na nidhamu ya matumizi ya fedha za umma katika taasisi za umma nchini, NA KWAKUWA imebainika kwamba dhana ya udhibiti wa Ndani haitekelezwi ipasavyo katika baadhi ya Mamlaka kiasi cha kuathiri utawala bora na nidhamu ya matumizi ya fedha za umma, KWA HIYO BASI Bunge linaazimia kwamba Serikali isimike na kutumia ipasavyo mifumo ya udhibiti wa ndani hususani mifumo ya TEHAMA katika Mamlaka zote za Serikali za Mitaa nchini. Usimikaji na matumizi ya mifumo hii viende sanjari na kutoa mafunzo kwa Watendaji husika kwa ajili ya kuimarisha uongozi, utendaji na matumizi bora ya fedha za umma nchini. Stahiki za Watumishi wa Mamlaka za Serikali za Mitaa kutoshughulikiwa Ipasavyo. KWAKUWA ni dhahiri kwamba stahiki mbalimbali za Watumishi wa umma ikiwemo kupandishwa madaraja, kuongezwa mishahara, kupandishwa, kubadilisha kada nakupata mafunzo ya fani zao ni muhimu kwa ajili ya kuongeza ufanisi na tija katika kutekeleza majukumu yao, NA KWAKUWA sasa Serikali imeanza vyema kushughulikia masuala haya, KWAHIYO BASI Bunge linaazimia kwamba Kazi Iendelee kwa Serikali kutimiza wajibu wake katika ajira na stahili za Watumishi wa umma kama zilivyoainishwa katika Sheria za nch. Pendekezo hili linakusudia kuisaidia Serikali ili iwe na idadi stahiki ya watumishi wenye ari ya kulitumikia taifa kwa uzalendo, ufanisi na tija zaidi ya ilivyo sasa. Aidha, pendekezo hili litekelezwe kwa pamoja na kuangalia muda wa watumishi kukaa kwenye vituo vyao vya kazi kwa muda mrefu ambapo wanaanza kufanya kazi kwa mazoea. Mali chakavu KWAKUWA ni dhahiri kwamba katika Halmashauri nyingi nchini kuna mrundikano wa magari chakavu yanayotakiwa kuuzwa au kutengenezwa ili yaweze kutumika, NA KWAKUWA kuendelea kuwepo kwa magari hayo ni hasara zaidi kwa Serikali na ni uharibifu wa mazingira, KWA HIYO BASI Bunge linaishauri Serikali kuweka wazi Mwongozo wa Uondoshaji wa Mali chakavu katika taasisi za umma na kuendesha zoezi kabambe la uondoshaji wa gari chakavu katika Halmashauri. SHUKRANI Mheshimiwa Spika, nakushukuru kwa mwanzo mahiri wa Uongozi wako uliotuwezesha kuwasilisha Taarifa hii. Tunatumai utatuongoza vyema zaidi tuweze kukamilisha Uchambuzi wa Taarifa ya CAG ya Mwaka 2020/2021 mara itakapowasilishwa Bungeni. Aidha, tunaipongeza sana Sekretarieti ya Bunge chini ya Katibu wa Bunge mwenye tajiriba kubwa katika taratibu za uendeshaji wa shughuli za Bunge Bi. Nenelwa Mwihambi. Sekretarieti imetusaidia sana katika utafiti, uratibu, upatikanji wa taarifa na ushauri katika masuala mbalimbali ya Kamati na Serikali za Mitaa. Tunawashukuru sana Mkurugenzi wa Kamati za Bunge Bw. Athuman Hussen, Kaimu Mkurugenzi Msaidizi katika Sehemu ya Fedha na Uchumi Ndg. Dickson M. Bisile ambaye pia ni Katibu wa Kamati ya LAAC akisaidiana na Ndg. Wilfred Magova na Ndg. Paul Chima wa kutekeleza wajibu wao ipasavyo. Ninawashukuru Watendaji wa Serikali hususani Ofisi ya Taifa ya Ukaguzi, Ofisi ya Rais TAMISEMI na Wizara ya Fedha na Mipango kwa ushirikiano wao kila wakati tulipohitaji ufafanuzi wa hoja mbalimbali. Mheshimiwa Spika, kwa dhati kabisa naomba kuwashukuru Wajumbe wa LAAC kwa uvumilivu, ushirikiano na uchapa kazi, na ninaomba kuwatambua kwa majina yao kama ifutavyo:- Mhe. Grace Victor Tendega, Mb - Mwenyekiti Mhe. Selemani Jumanne Zeddy, Mb - Makamu Mwenyekiti Mhe.Rashid Abdallah Rashid, Mb -Mjumbe Mhe.Mohamed Abdulrahman Mwinyi, Mb - Mjumbe Mhe.Anastazia James Wambura, Mb - Mjumbe Mhe. Janeth Elias Mahawanga, Mb-Mjumbe Mhe. Mohammed Lujuo Monni, Mb -Mjumbe Mhe. Ally Yahaya Mhata, Mb-Mjumbe Mhe. Hamis Mohamed Mwinjuma, Mb-Mjumbe Mhe. Neema Gerald Mwandabila, Mb-Mjumbe Mhe. Jeremiah Mrimi Amsabi, Mb -Mjumbe Mhe. Jonas Van Zeeland, Mb - Mjumbe 13 Mhe. Abubakar Damian Asenga, Mb - Mjumbe Mhe. Rashid Abdallah Shangazi, Mb - Mjumbe Mhe. Francis Isack Mtinga, Mb - Mjumbe Mhe. Maimuna Salum Mtanda, Mb - Mjumbe Mhe. Ally Mohamed Kassinge, Mb - Mjumbe Mhe.Twaha Ally Mpembenwe, Mb - Mjumbe Mhe. Tauhida Galos Cassian, Mb - Mjumbe Mhe. Asya Sharifu Omary, Mb - Mjumbe Mhe. Martha Festor Mariki, Mb - Mjumbe Mhe. Boniphace Nyangindu Butondo, Mb - Mjumbe Mhe. Conchesta Leonce Rwamlaza, Mb - Mjumbe Mhe. Aloyce Andrew Kwezi, Mb- Mjumbe ? HITIMISHO Mheshimiwa Spika, msingi wa Maoni na Mapendekezo yaliyotolewa katika Taarifa hii ni Hoja za Ukaguzi wa CAG kwa Mwaka wa Fedha 2019/2020 pamoja na majibu ya baadhi ya Maafisa Masuuli waliohusika katika mahojiano na Kamati. Mapendekezo haya yanakusudia kuimarisha nidhamu ya ukusanyaji wa mapato na matumizi ya fedha za umma katika Serikali za Mitaa na kuleta maendeleo kwa wananchi. Kamati inafarijika kuona kuwa Rais wa Jamhuri ya Mungano wa Tanzania Mhe. Samia Suluhu Hassan amekuwa mstari wa mbele kuhakikisha kuwa panakuwepo na nidhamu katika mapato na matumizi ya fedha za umma Serikalini kwa ujumla. Hatua alizochukua hivi karibuni za kutengua teuzi za Wakurugenzi wa Halmashauri za Jiji la Mbeya, Manispaa ya Iringa, Manispaa ya Singida na Wilaya ya Buchosa ni kiashiria cha kuchukia ubadhirifu wa fedha za umma. Kamati inaamini kuwa hatua zaidi zitaendelea kuchukuliwa kwa Watendaji wabadhirifu. Hivyo, Kamati inaliomba Bunge lako Tukufu liyajadili na kuyaafiki Maoni na Mapendekezo yaliyowasilishwa ili Serikali iweze kuyapa uzito unaostahili katika kuyatekeleza kama Maazimio ya Bunge. HOJA Mheshimiwa Spika, Naomba sasa Bunge lako Tukufu lipokee, lijadili na kuyaafiki Maoni na Mapendekezo ya LAAC juu ya Taarifa ya Mdhibiti na Mkaguzi Mkuu wa Hesabu za Serikali kuhusu mapato na matumizi ya fedha za umma katika Mamlaka za Serikali za Mitaa nchini kwa Mwaka wa Fedha ulioishia Tarehe 30 Juni, 2020. Mheshimiwa Spika, Naomba kutoa hoja. Grace V. Tendega, Mb MWENYEKITI KAMATI YA KUDUMU YA BUNGE YA HESABU ZA SERIKALI ZA MITAA 17 Februari, 2022