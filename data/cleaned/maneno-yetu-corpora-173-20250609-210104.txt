BUNGE LA TANZANIAA TAARIFA YA KWANZA YA KAMATI YA KUDUMU YA BUNGE YA SHERIA NDOGO KUHUSU UCHAMBUZI WA SHERIA NDOGO.Mheshimiwa Spika, kwa niaba ya Wajumbe wa Kamati ya Kudumu ya Bunge ya Sheria Ndogo, nakushukuru kwa kutoa idhini kwa mamlaka uliyo nayo kwa mujibu wa Kanuni za Kudumu za Bunge1 ili Kamati yangu iweze kuwasilisha Taarifa ya Kwanza ya Kamati ya Kudumu ya Bunge ya Sheria Ndogo Kuhusu Uchambuzi wa Sheria Ndogo uliofanywa Kamati. Taarifa hii inajumuisha uchambuzi wa Sheria Ndogo mbalimbali zilizowasilishwa Mezani na Serikali katika Mkutano wa Pili, Mkutano wa Tatu na Mkutano wa Nne wa Bunge la Kumi na Moja. Mheshimiwa Spika, natumaini kuwa Waheshimiwa Wabunge wataitumia Taarifa hii kutoa ushauri zaidi kuhusu Sheria Ndogo zilizochambuliwa na Kamati pamoja na Sheria Ndogo nyingine ambazo zinatumika. Aidha, Kamati inaamini kuwa Serikali itayafanyia kazi mapendekezo yaliyomo katika Taarifa hii na maoni yatakayotolewa na Wabunge. MADARAKA YA KUTUNGA SHERIA Mheshimiwa Spika, kwa mujibu wa Ibara ya 64 ya Katiba ya Jamhuri ya Muungano wa Tanzania, 1977, Bunge la Jamhuri ya Muungano wa Tanzania ndicho chombo kikuu chenye mamlaka yote ya kutunga Sheria juu ya mambo yote yahusuyo Tanzania bara. Aidha, Ibara ya 97 ya Katiba imeweka utaratibu ambao utafuatwa na Bunge katika kutekeleza madaraka yake ya kutunga Sheria. Hata hivyo, kwa kuzingatia kuwa Bunge halina muda wa kutosha wa kutunga Sheria kuhusu masuala yote ambayo utekelezaji wake unahitaji uwepo wa Sheria, Ibara ya 97 (5) inalipa Bunge mamlaka ya kukasimu madaraka yake ya kutunga Sheria kwa mtu yeyote au idara yoyote ya Serikali. Malengo ya Bunge kukasimu madaraka yake ya kutunga Sheria ni kuvipa vyombo hivyo fursa ya kuweka masharti ambayo ni mahsusi kwa utekelezaji wa masharti ambayo ni ya jumla yaliyowekwa kupitia Sheria mbalimbali (Principal Acts) zilizotungwa na Bunge. Mheshimiwa Spika, Sheria zinazotungwa na mamlaka nyingine nje ya Bunge huitwa Sheria Ndogona hujumuisha Kanuni mbalimbali pamoja na Sheria Ndogo za Halmashauri. DHANA YA UDHIBITI WA KIBUNGE WA SHERIA NDOGO Mheshimiwa Spika, Udhibiti wa Kibunge wa Utungaji wa Sheria Ndogo siyo dhana mpya katika mgawanyo wa madaraka ya dola katika nchi za Jumuiya ya Madola. Udhibiti huu una lengo la kuhakikisha kwamba, Bunge linajiridhisha kikamilifu kwamba madaraka ya kutunga sheria liliyokasimu kwa mamlaka nyingine yanatekelezwa ipasavyo kwa kuzingatia masharti ya Sheria Mama iliyoruhusu utungwaji wa Sheria Ndogo. Mwandishi maarufu wa vitabu vya sheria C. K. Takwani2 aliandika yafuatayo; “...it is open for the Parliament to confer power upon anyone it likes. If the Parliament delegates its legislative powers to any other authority such as executive, it also has the obligation to see if those powers are properly exercised by the administration...” Kwa tafsiri isiyo rasmi kwa Kiswahili, tunaweza kusema kuwa:- “…Bunge limeachwa liweze kutoa sehemu ya madaraka yake ya kutunga sheria kwa yeyote ambaye Bunge litapenda. Bunge likikasimu madaraka yake ya kutunga sheria kwa mamlaka nyingine yoyote kama vile Serikali, litakuwa na wajibu wa kuhakikisha kuwa madaraka hayo yanatekelezwa ipasavyo.” Kwa maoni ya mwandishi huyo, ni wazi kuwa Bunge lisipokuwa na utaratibu wa kudhibiti/kujiridhisha kuhusu utungaji wa Sheria Ndogo, litakuwa halijajipanga kutekeleza wajibu wake wa msingi. Mheshimiwa Spika, dhana ya Udhibiti wa Kibunge wa Sheria Ndogo imeelezwa kwa kiasi cha kutosha kueleweka katika machapisho mbalimbali ya fani ya Sheria na masuala ya Bunge. Kwa mfano, katika insha ya kisheria iliyoandikwa na Bharat Raj, mwandishi huyo aliandika maneno yafuatayo kubainisha umuhimu wa uwepo wa mfumo wa utungaji wa Sheria Ndogo nje ya Bunge na ulazima wa Bunge kusimamia na kudhibiti utungaji wa Sheria Ndogo hizo:- “Delegated legislation is often criticized as an excuse for the legislators, a shield for the administrators and a provocation for the Constitutional purists. However, the very mechanism of delegated legislation cannot and should not be reduced to an evil because it is at the end of the day a necessity. In the modern world where social, economic, technological, and administrative speed outstrips the placid traditional legislative processes, delegated legislation is an essential means of survival. Thus, since it is the legislature which delegates power, it is primarily for it to supervise and control the exercise of this power, and ensure against its objectionable, abusive & unwarranted use.3” Mheshimiwa Spika, kwa tafsiri isiyo rasmi, nukuu hiyo inasema:- “Sheria Ndogo zinalalamikiwa kutumiwa kama udhuru wa Watunga Sheria, ngao kwa watawala na jambo linalowaudhi wanaufasaha wa Kikatiba. Hata hivyo, utaratibu wenyewe wa Sheria Ndogo hauwezi na haustahili kushushwa kiasi cha kuwa ubaya kwa sababu mwishowe ni jambo la lazima. Katika ulimwengu wa leo, ambapo kasi ya kijamii, kiuchumi, kiteknolojia na kiutawala inazidi mchakato wa kawaida wa utungaji Sheria, Sheria Ndogo ni njia ya lazima kuwepo. Hivyo, kwa kuwa ni Bunge linalokasimu madaraka yake ya kutunga Sheria, kimsingi linapaswa kusimamia na kudhibiti matumizi ya madaraka hayo na kuwa na uhakika kwamba madaraka hayo, hayatumiki isivyofaa, vibaya na wala isivyo kubalika.” Mheshimiwa Spika, Sheria ya Tafsiri ya Sheria, Sura ya 1 (The Interpretation of Laws Act, Cap 1 R.E. 2002) imeweka masharti maalum ambayo yanalipa Bunge la Tanzania mamlaka ya udhibiti wa Sheria Ndogo zinazotungwa na Serikali pamoja na vyombo vyake. Udhibiti huo sio wa moja kwa moja kwa sababu Bunge halina mamlaka ya kuingilia mchakato wa kutungwa kwa Sheria Ndogo yoyote mpaka itakapotangazwa katika Gazeti la Serikali na kuwasilishwa Bungeni. Mheshimiwa Spika, Sheria Mama inapotungwa na Bunge inaweza kuweka masharti kwamba, Sheria Ndogo yoyote inaweza kutungwa kwa madhumuni ya kuwezesha utekelezaji wa Sheria Mama. Kifungu cha 36 cha Sheria ya Tafsiri ya Sheria4 kinaweka masharti ya jumla ya kuzingatiwa wakati wa utungaji wa Sheria Ndogo na moja kati ya masharti hayo ni kwamba, Sheria Ndogo haipaswi kuwa kinyume na Sheria Mama. Mheshimiwa Spika, baada ya Sheria Ndogo kutungwa na mamlaka husika na kuchapishwa katika Gazeti la Serikali kwa mujibu wa kifungu cha 37 cha Sheria ya Tafsiri ya Sheria5, Sheria Ndogo hiyo inapaswa kuwasilishwa Bungeni ndani ya siku sita (6) za vikao vya Bunge (six sitting days) kwa masharti yanayopatikana katika kifungu cha 38 (1). Mheshimiwa Spika, kwa kuona umuhimu wa kufanya Udhibiti wa Utungaji wa Sheria Ndogo, Bunge la Tanzania kama ilivyo kwa Mabunge mengine katika Nchi za Jumuiya ya Madola, limeunda Kamati ya Kudumu ya Bunge ya Sheria Ndogo ambayo inatekeleza majukumu hayo kwa niaba ya Bunge. Kwa mujibu wa Kifungu cha 11 cha Nyongeza ya Nane ya Kanuni za Kudumu za Bunge, Toleo la Januari, 2016 majukumu ya Kamati hii ni kuchambua Sheria Ndogo zilizotungwa ili kujiridhisha iwapo zimekidhi matakwa na masharti ya Katiba, Sheria Mama na Sheria nyingine za nchi. 1.0.1 Mheshimiwa Spika, endapo itabainika kwamba, Sheria Ndogo yoyote iko kinyume na masharti ya Sheria Mama au Sheria nyingine yoyote, Sheria Ndogo hiyo itahesabika kuwa ni batili kwa kiwango ambacho imekiuka Katiba, Sheria Mama au Sheria nyingine yoyote ya nchi (void to the extent of inconsistency) kwa mujibu wa Kifungu cha 36 (1) ca Sheria ya Tafsiri ya Sheria, Sura ya 1. Mheshimiwa Spika, msingi wa utekelezaji wa majukumu ya Kamati umejengwa katika Dhana ya Udhibiti wa Kibunge wa Sheria Ndogo. Msingi huu unaipa Kamati uwezo wa kufanya uchambuzi wa Sheria Ndogo kwa niaba ya Bunge ambalo ndicho chombo kikuu cha uwakilishi kinachoisimamia Serikali. Mheshimiwa Spika, Sheria Ndogo huweka taratibu, kanuni, masharti na adhabu mbalimbali kwa lengo la kuratibu mwenendo, ustawi wa jamii na ukusanyaji wa mapato. Sheria Ndogo zinagusa moja kwa moja maisha ya kila siku ya mwananchi wa kawaida na shughuli za kiuchumi zinazofanywa na jamii kubwa ya Watanzania. Mheshimiwa Spika, ikumbukwe kuwa Muundo wa Uchumi wa Tanzania (Structure of Tanzania Economy) unahusisha shughuli za kilimo, ufugaji, uchimbaji madini, gesi, uvuvi na biashara kama inavyothibitishwa katika Hotuba ya Rais wa Jamhuri ya Muungano wa Tanzania, Mhe. Dkt. John P. Magufuli aliyoitoa wakati wa Ufunguzi wa Bunge la Kumi na Moja aliposema:- “Mheshimiwa Spika, nchi yetu kwa kiasi kikubwa ni nchi ya kilimo, ufugaji na uvuvi. Hii inatokana na ukweli kwamba, sehemu kubwa ya watu wetu wapatao asilimia sabini na tano (75%) wanaishi vijijini na wanategemea kilimo, ufugaji na uvuvi kwa ajili ya maisha yao.” Mheshimiwa Spika, mwenendo wa shughuli hizo huwekewa taratibu mbalimbali ili kuzistawisha na kuziwezesha kuwa na manaufaa kwa watu kwa kutungiwa Sheria Ndogo. Hata hivyo, utungaji wa Sheria hizo katika maeneo mengine umekuwa ukilalamikiwa. Mathalani, katika Sekta ya Kilimo, wakulima na wafanyabiashara wa mazao ya kilimo wamekuwa wakilalamika mara kwa mara kwamba Sheria Ndogo nyingi zinaweka tozo na kodi mbalimbali ambazo badala ya kuwapa unafuu, zinawaongezea gharama. Ni dhahiri kabisa, bila kuwepo kwa udhibiti madhubuti wa Kibunge wa Sheria Ndogo ambazo zinagusa jamii na shughuli za kiuchumi za wananchi walio wengi, uwepo wa Bunge kama chombo cha uwakilishi hautakuwa na tija inayokusudiwa. Mheshimiwa Spika, Kamati inaamini kwamba, Bunge la Kumi na Moja lina malengo ya kuhakikisha kuwa, jitihada za Rais wa Jamhuri ya Muungano wa Tanzania za kuondosha kero mbalimbali, zinaungwa mkono kwa vitendo. Hivyo basi, Kamati ya Sheria Ndogo kwa niaba ya Bunge, itahakikisha kuwa inazishughulikia Sheria Ndogo ambazo ni kero bila kuathiri nia njema ya uwepo wa Sheria hizo. Mheshimiwa Spika, wajibu wa msingi wa Kamati kwa mujibu wa Kanuni za Kudumu za Bunge, kama ambavyo imeelezwa awali, ni kufanya uchambuzi wa Sheria Ndogo ili kujiridhisha iwapo zimekidhi matakwa na masharti ya Katiba, Sheria Mama na Sheria nyingine za nchi. Mheshimiwa Spika, Sheria Ndogo hutungwa mara kwa mara kwa ajili ya utekelezaji wa Sheria Mama katika masuala mbalimbali. Baada ya kusainiwa na Mamlaka inayohusika, Sheria Ndogo hutangazwa katika Gazeti la Serikali ambalo huchapishwa kila Ijumaa kwa mwaka mzima. Kwa mujibu wa kifungu cha 4 cha Sheria ya Tafsiri ya Sheria. Mheshimiwa Spika, Sheria Ndogo zilizotungwa ni nyingi na kwa hali yoyote, Kamati haiwezi kuzichambua zote na kwa ukamilifu katika Bunge la Kumi na Moja. Kwa sababu hiyo basi, kwa mamlaka inayopatikana katika Kanuni ya 117 (8) ya Kanuni za Kudumu za Bunge, Kamati imejiwekea utaratibu wa kutekeleza wajibu wake kwa kufanya yafuatayo:- Kufanya Uchambuzi wa Sheria Ndogo zote zilizowasilishwa katika Mkutano wa Bunge uliotangulia Kifungu cha 38 (1) cha Sheria ya Tafsiri ya Sheria, kinaweka sharti kwamba, Sheria Ndogo yoyote iliyotungwa na mamlaka nyingine nje ya Bunge ni lazima iwasilishwe Bungeni ndani ya siku sita (6) za vikao baada ya kutangazwa katika Gazeti la Serikali. Baada ya Bunge kupokea Sheria Ndogo hiyo, Kamati hufanya uchambuzi wake na baadae kutoa maoni na ushauri wake kuhusu yaliyomo katika Sheria Ndogo husika na hatua ambazo Bunge laweza kuchukua. Hatua hizo kwa mujibu wa Sheria ni pamoja na zifuatazo; Kutoa Azimio la kuzuia kutumika kwa Sheria Ndogo husika Kwa mujibu wa masharti yanayopatikana katika kifungu cha 38 (2) cha Sheria ya Tafsiri ya Sheria, Bunge linaweza kuchukua hatua hii endapo litajiridhisha kikamilifu kutokana na maoni ya Kamati, kwamba Sheria Ndogo fulani haikidhi masharti na matakwa ya Katiba, Sheria Mama na Sheria nyingine ya nchi. Hatua hii hutokea endapo Waziri mwenye dhamana na Sheria Ndogo husika atakataa kufanya marekebisho ambayo Kamati imependekeza kabla ya kusomwa kwa Taarifa ya Azimio hilo Bungeni. Aidha, Bunge linaweza kuchukua hatua hii endapo litajiridhisha kuwa Sheria Ndogo fulani haikuwasilishwa Bungeni ndani ya siku sita (6) za vikao (six sitting days) baada ya kutangazwa katika Gazeti la Serikali kinyume na Kifungu cha 38 (1) cha Sheria ya Tafsiri ya Sheria. Kufanya marekebisho au kuibadili Sheria Ndogo yoyote kufuatia Azimio la kuzuia kutumika kupitishwa na Bunge (amendment and substitution) Kwa mujibu wa kifungu cha cha 38 (4) cha Sheria ya Tafsiri ya Sheria, Bunge linaweza kupitisha Azimio muda wowote ili kuirekebisha au kuibadili Sheria Ndogo yoyote iliyozuiwa kutumika kwa masharti yanayopatikana katika kifungu cha 38 (2) cha Sheria ya Tafsiri ya Sheria. Kufanya Uchambuzi wa Sheria Ndogo yoyote ambayo inatumika Mheshimiwa Spika, kwa madhumuni ya utekelezaji mpana wa Kifungu cha 11 cha Nyongeza ya Nane ya Kanuni za Kudumu za Bunge, Kamati inaweza kufanya uchambuzi wa Sheria Ndogo yoyote kwa kuzingatia vipaumbele inavyojiwekea. Uchambuzi huu huzingatia maoni ya Wajumbe na wadau wengine kuhusiana na utekelezaji wa Sheria Ndogo hizo katika Sekta mbalimbali. Kufanya mikutano ya wazi kwa lengo la kusikiliza maoni ya wadau kuhusu utekelezaji wa Sheria Ndogo zinazowagusa Kwa mujibu wa masharti yanayopatikana katika Kanuni ya 117 (9) ya Kanuni za Kudumu za Bunge, Kamati hualika wadau mbalimbali kwa madhumuni ya kusikiliza maoni yao (public hearing) kuhusu utekelezaji wa Sheria Ndogo zinazofanyiwa uchambuzi au Sheria Ndogo nyingine yoyote. Mikutano hii ni nyenzo muhimu kwa Kamati wakati wa uchambuzi katika kujiridhisha iwapo Sheria Ndogo zimekidhi matakwa na masharti ya Katiba, Sheria Mama na Sheria nyingine za nchi. Mheshimiwa Spika, ni vyema Bunge lako tukufu likafahamu kwamba, wakati wa Uchambuzi wa Sheria Ndogo, Kamati huzingatia masuala mbalimbali ili kujiridhisha iwapo Sheria Ndogo hizo zimekidhi masharti na matakwa ya Katiba, Sheria Mama na Sheria nyingine za nchi. Mambo ambayo huzingatiwa ni pamoja na yafuatayo:- Iwapo Sheria Ndogo husika inavunja Katiba ya Jamhuri ya Muungano wa Tanzania; Iwapo Sheria Ndogo husika inavuka mipaka au kwenda kinyume na masharti ya Sheria inayotoa mamlaka ya kutunga Sheria Ndogo au Sheria nyingine yoyote; Iwapo Sheria Ndogo husika imezingatia misingi bora ya uandishi wa Sheria, Iwapo Sheria Ndogo husika inakiuka misingi ya haki za binadamu, Iwapo Sheria Ndogo inaendana na uhalisia wa mambo ikiwemo urahisi wa utekelezaji wake, hali ya uchumi wa walengwa na viwango vya adhabu na faini; na Maudhui ya jumla ya Sheria Ndogo husika. Mheshimiwa Spika, baada ya kukamilisha uchambuzi wake, Kamati huibua hoja mbalimbali zinazolenga kupata ufafanuzi katika maeneo ya Sheria Ndogo yenye dosari. Hoja hizo huwasilishwa Serikalini kwa lengo la kupendekeza marekebisho au kufutwa kwa kifungu chochote ambacho kina dosari zilizobainishwa na Kamati. Kila Wizara inayoguswa na hoja zinazoibuliwa na Kamati, huwajibika kutoa majibu kuhusiana na Sheria Ndogo ambayo inaisimamia. Mheshimiwa Spika, kwa kuzingatia utekelezaj bora wa masharti ya Ibara ya 59 (3) ya Katiba ya Jamhuri ya Muungano wa Tanzania pamoja na Kifungu cha 8 cha Sheria ya The Office of the Attorney General (Discharge of Duties) Act, 2005, Ofisi ya Mwanasheria Mkuu wa Serikali hushirikishwa katika mchakato wa uchambuzi unaofanywa na Kamati. Mheshimiwa Spika, kama ambavyo imefafanuliwa hapo awali, Kifungu cha 38 (1) cha Sheria ya Tafsiri ya Sheria7 kikisomwa pamoja na Kanuni ya 37 (2) ya Kanuni za Kudumu za Bunge, Toleo la Januari, 2016 kinaweka masharti ambapo Serikali inawajibika kuwasilisha Bungeni Sheria Ndogo zote ambazo zimetangazwa katika Gazeti la Serikali tangu Kikao cha mwisho cha Mkutano wa Bunge uliotangulia. Hivyo, Kamati imefanya uchambuzi wa Sheria Ndogo mbalimbali zilizowasilishwa katika Mikutano ya Bunge ifuatayo:- Mkutano wa Pili wa Bunge, Mkutano wa Tatu wa Bunge, Mkutano wa Nne wa Bunge, Mheshimiwa Spika, uchambuzi uliofanywa na Kamati unahusisha Sheria Ndogo za Mamlaka za Serikali za Mitaa (By – Laws) pamoja na Kanuni za Wizara na Taasisi mbalimbali (Rules and Regulations). Maelezo ya ufafanuzi kuhusu uchambuzi wa kila Sheria Ndogo uliofanywa na Kamati yanapatikana katika Jedwali la Uchambuzi ambalo limeambatishwa pamoja na Taarifa hii. Mheshimiwa Spika, msingi wa kisheria wa kuwepo kwa Mamlaka za Serikali za Mitaa ni Ibara ya 145 na 146 ya Katiba ya Jamhuri ya Muungano wa Tanzania, 1977. Mamlaka za Serikali za Mitaa zimekasimiwa madaraka ya kutunga Sheria Ndogo chini ya Kifungu cha 153 cha Sheria ya Serikali za Mitaa (Mamlaka za Wilaya) Sura ya 287, Kifungu cha 89 cha Sheria ya Serikali za Mitaa (Mamlaka za Miji) Sura ya 288 pamoja na Sheria ya Fedha ya Serikali za Mitaa, Sura ya 290 kwa malengo yafuatayo:- Kuweka misingi thabiti ya utawala bora katika mipaka ya halmashauri, Kuimarisha ustawi wa jamii, afya na ulinzi wa wakazi wa halmashauri husika na Kuweka masharti ya utekelezaji bora wa Sheria mbalimbali za nchi. 2.0.1 Mheshimiwa Spika, Sheria Ndogo zinazotungwa na Halmashauri zinatarajiwa kukidhi matakwa ya katiba ya nchi, Sheria za Serikali za Mitaa, Sheria ya Tafsiri ya Sheria na Sheria nyingine yoyote ya nchi ili kuhakikisha kwamba kunakuwepo na amani, utii wa Sheria na ustawi bora wa Wananchi wa maeneo husika.8 Mheshimiwa Spika, katika uchambuzi uliofanywa, Kamati ilibaini kuwa baadhi ya Sheria Ndogo zilizotungwa na Mamlaka za Serikali za Mitaa (By – Laws) zina dosari zifuatazo:- Sheria Ndogo kwenda kinyume na Sheria Mama Mheshimiwa Spika, kifungu cha 36 (1) cha Sheria ya Tafsiri ya Sheria kinaweka masharti kwamba, Sheria Ndogo yoyote inapaswa kutokiuka masharti ya Sheria ya Bunge inayotoa mamlaka au Sheria nyingine yoyote.9 Kamati ilibaini kuwa, baadhi ya Sheria Ndogo za Halmashauri (By – Laws) zinakwenda kinyume na masharti hayo. Kwa mfano, katika Sheria Ndogo za (Ushuru wa Mazao ya Misitu) za Halmashauri ya Wilaya ya Sikonge ya Mwaka, 201510 ambayo imetungwa chini ya Sheria ya Fedha za Serikali za Mitaa (Sura ya 290), Kifungu cha 6 cha Sheria Ndogo hiyo kinaweka adhabu ya faini isiyopungua shilingi laki moja (100,000/=) kutokana na makosa yaliyoainishwa. Kifungu hicho kinasomeka kama ifuatavyo:- “6. Mtu yeyote atakuwa ametenda kosa iwapo;- atavuna na kusafirisha mazao ya misitu bila kibali; atakiuka masharti ya kibali, atachoma au kusababisha moto, atakataa au kukwepa kulipa Ushuru, atamshawishi mtu au kundi la watu wasilipe Ushuru, Kuchungia mifugo kwenye misitu ya Hifadhi. atakuwa ametenda kosa na atashitakiwa mahakamani na akipatikana na hatia atatozwa faini isiyopungua shilingi laki moja (100,000/=) au adhabu ya kifungo kisichopungua miezi sita jela au adhabu zote mbili kwa pamoja yaani faini na kifungo na kulipa ushuru huo.” Mheshimiwa Spika, adhabu ya faini iliyotolewa na kifungu cha Sheria Ndogo hii iko kinyume na masharti yanayopatikana katika Kifungu cha 67 cha Sheria Mama (Sura ya 290) ambacho kinazitaka Halmashauri kuweka adhabu ya faini isiyozidi shilingi elfu hamsini (50,000/=). Aidha, adhabu hii haiwezi kutekelezeka kwa mujibu wa masharti yanayopatikana katika Kifungu cha 74 (3) cha Sheria ya Tafsiri ya Sheria, Sura ya 1 kinachosema:- “74 (3) Where in a written law a maximum penalty and a minimum penalty are specified in respect of an offence, the offence is punishable by a penalty not less than that minimum nor greater than that maximum.” Kwa tafsiri isiyo rasmi ya kifungu hicho cha Sheria, iwapo Sheria yoyote iliyotungwa imeweka ukomo wa chini au ukomo wa juu wa adhabu katika kosa, kosa hilo litaadhibiwa kwa adhabu isiyopungua au kuzidi ukomo uliowekwa. Kwa kuwa Kifungu hicho hakiweki ukomo wa juu wa adhabu, hakuna kizuizi kwa Mahakama kutoa adhabu ya faini ya shilingi laki tano (500,000/=) kwa sababu shilingi laki tano inazidi shilingi laki moja (100,000/=). Kamati inaamini kuwa, hilo sio lengo lilikusudiwa katika masharti ya Kifungu hicho. Mheshimiwa Spika, mfano mwingine ni Sheria Ndogo za (Ushuru wa Madini ya Ujenzi na Chumvi) za Halmashauri ya Wilaya ya Babati, 2015 iliyotungwa chini ya Sheria ya Fedha za Serikali za Mitaa (Sura ya 290)11. Kifungu cha 6 cha Sheria Ndogo hiyo kinaweka ukomo wa faini ya shilingi laki tatu (300,000/=) kwa makosa mbalimbali yatokanayo na Sheria Ndogo hiyo. Kifungu hicho kinasomeka kama ifuatavyo:- “6. Mtu atakayekiuka au kwenda kinyume na Sheria Ndogo hizi atakuwa ametenda kosa na akipatikana na hatia atalipa faini isiyozidi shilingi 300,000/= au kifungo kisichozidi miezi kumi na mbili au adhabu zote mbili yaani faini na kifungo, pamoja na kulipa ushuru anaodaiwa na gharama za usumbufu aliosababisha.” Adhabu ya faini iliyotolewa na kifungu cha Sheria Ndogo hii pia iko kinyume na masharti ya Sheria Mama (Sura ya 290) ambayo inazitaka Halmashauri kuweka adhabu ya faini isiyozidi shilingi elfu hamsini (50,000/=). Mheshimiwa Spika, Kamati inaishauri Ofisi ya Rais (TAMISEMI) ifanye marekebisho katika Sheria Ndogo zote za Halmashauri ambazo ziko kinyume na Sheria Mama kwa kuvifuta na kuviandika upya vifungu vyote ambavyo vinaweka adhabu ya faini kubwa kuliko kiwango kilichowekwa na Sheria Mama. Mheshimiwa Spika, Kamati imebaini kuwa, baadhi ya Halmashauri hazizingatii kabisa misingi ya utungaji wa Sheria Ndogo kwa kuweka masharti na adhabu ambazo zinakiuka masharti ya Sheria Mama. Hali hii inatokana na hisia kwamba, Sheria za Serikali za Mitaa zilizotungwa na Bunge zinaweka kiwango kidogo cha adhabu ya faini ukilinganisha na ukubwa wa baadhi ya makosa yanayoweza kutendwa na kushughulikiwa na Mamlaka za Serikali za Mitaa. Hata hivyo, hisia hizi kamwe hazipaswi kuhalalisha Halmashauri hizo kutunga Sheria Ndogo zinazoweka adhabu kubwa kinyume na masharti yaliyomo katika Sheria Mama. Hivyo basi, Kamati inaishauri Ofisi ya Rais (TAMISEMI), kufanya marekebisho ya viwango vya faini na adhabu vilivyopitwa na wakati kwa kuwasilisha Bungeni Muswada wa Marekebisho ya Sheria Mama husika, iwapo kuna ulazima wa kufanya hivyo. Sheria Ndogo kuweka masharti yasiyoendana na uhalisia (unreasonable provisions) Mheshimiwa Spika, moja kati ya sifa za Sheria Ndogo nzuri ni ile ambayo inaweka masharti ambayo yanaendana na uhalisia, masharti yanayotekelezeka, yasiyo kandamizi na ambayo hayana utata. Kifungu cha 157 (1) cha Sheria ya Serikali za Mitaa (Mamlaka za Wilaya) Sura ya 287 kinasema kwamba, kila Sheria Ndogo itakayotungwa na Halmashauri inatakiwa kuweka viwango vya ada na tozo ambazo zinaendana na uhalisia (reasonable fees, charges and tariffs). Mheshimiwa Spika, katika Sheria Ndogo za (Afya na Usafi wa Mazingira) za Halmashauri ya Wilaya ya Morogoro, 201512, kifungu cha 8 (1) kinaweka wajibu kwa kila mmiliki wa nyumba kuweka sehemu ya waenda kwa miguu yaani “pavement” mbele ya nyumba au biashara yake kwa kadri atakavyoelekezwa na Halmashauri. Kifungu cha 3 cha Sheria Ndogo hii kinatoa tafsiri ya maneno mbalimbali na neno “pavement” maana yake ni sakafu imara ya mawe au matofali ya saruji au udongo yaliyochomwa na kujengewa kutoka katika nyumba hadi katika mfereji au barabara, kwa waendao kwa miguu au watazamaji wa vitu madukani. Mheshimiwa Spika, bila kuathiri maudhui mema ya kuimarisha usafi wa mazingira wa Halmashauri hii, sharti hili la kisheria haliendani na uhalisia wa mambo kwa kuzingatia kuwa uamuzi wa kujenga “pavement” unabaki kwa mmiliki wa nyumba. Aidha, sharti hili linaweza kutafsiriwa kuwa linaingilia haki za kiuchumi za wananchi wa eneo hilo kwa kutaka kuwabebesha mzigo wa gharama za ujenzi zilizo nje ya uwezo wao. Kamati inashauri kuwa kifungu hiki kifutwe na ikibidi kiandikwe tena kwa kuweka sharti la uhamasishaji kwa wamiliki wa nyumba kujenga “pavements” na sio kuwalazimisha. Mheshimiwa Spika, mfano mwingine ni Sheria Ndogo za (Kuhifadhi Barabara) za Halmashauri ya Wilaya ya Babati, 201513 ambayo imetungwa chini ya Kifungu cha 153 cha Sheria ya Serikali za Mitaa (Mamlaka za Wilaya) Sura ya 287. Kifungu cha 11 cha Sheria Ndogo hii kinaweka adhabu ya juu kabisa kwa mujibu wa Sheria (maximum fine) ya kulipa faini ya Shilingi 300,000/= kwa kosa la kutupa takataka ya aina yoyote katika eneo la barabara. Kifungu hiki kinasomeka kama ifuatavyo:- “11. Ni marufuku kwa mtu yeyote kutupa takataka ya aina yoyote kwenye eneo la barabara. Mtu yeyote atakayekiuka masharti ya kifungu hiki cha Sheria Ndogo hizi atakuwa ametenda kosa na atalipa faini ya shilingi 300,000/= au kifungo kisichozidi mwezi mmoja au adhabu zote mbili yaani faini na kifungo.” Msisitizo ni wetu. Mheshimiwa Spika, Katika Sheria Ndogo hii, hakuna tafsiri ya neno “takataka” na hivyo Kamati ilishindwa kujua takataka hizo zinahusisha nini na ni kwa kiwango gani. Kwa maoni ya Kamati, kiwango cha faini iliyowekwa na Sheria Ndogo hii ni kikubwa ukilinganisha na kosa linalotajwa la kutupa takataka ya aina yoyote kwenye eneo la barabara. Aidha, kifungu hicho hakijatoa nafasi kwa Mahakama kuamua adhabu kwa kuzingatia ukubwa wa kosa kwa kuwa kimeweka adhabu ya juu kabisa (maximum fine). Mheshimiwa Spika, pamoja na kwamba Kifungu cha 43 (2) (b) cha Sheria ya Tafsiri ya Sheria, Sura ya 1 kinaweka masharti kwamba Sheria Ndogo inaweza kuweka faini ya juu kabisa au ya chini, Kamati inazishauri Halmashauri kuweka masharti yenye urahisi wa kubadilika (flexible) kwa adhabu katika baadhi ya makosa ili Mahakama iweze kutoa adhabu mbalimbali kulingana na ukubwa wa kosa. Sheria Ndogo kuwa na makosa ya kiuandishi na kiuchapaji Mheshimiwa Spika, makosa ya kiuandishi na kiuchapaji katika Sheria Ndogo yoyote yanaweza kusababisha athari hasi kwa watumiaji endapo masharti yatakayoandikwa au kuchapwa yatakuwa si yale yaliyokusudiwa. Aidha, dosari hizo zinaweza kusabisha mkanganyiko wa maana endapo Sheria fulani itahitaji kutafsiriwa na vyombo vya utoaji haki. Kwa mfano, katika Sheria Ndogo za (Uanzishaji wa Mfuko wa Afya ya Jamii) za Halmashauri ya Wilaya ya Mbogwe, 201514 ilibainika kuwa na makosa mengi ya uchapaji ambayo yanaweza kuharibu maana halisi iliyokusudiwa na kuleta mkanganyiko wa tafsiri. Makosa hayo yalibainika katika vifungu vya 7 (2), 21 (1), 26 (1) na 30 (1) kwa kukosekana kwa silabi mbalimbali. Kwa mfano, kifungu cha 26 (1) kinasomeka kama ifuatavyo:- “26. (1) Fedha na vyanzo vya mapato ya kituo cha afya vitakuwa vifuatavyo:- ichango ya jamii, afadhili au michango ya washirika, uzuku kutoka serikalini, uzuku kutoka Halmashauari, hanzo chochote halali.” Aidha, dosari zilizobainika katika baadhi ya Sheria Ndogo, endapo zitabaki kama zilivyo, utekelezaji wa Sheria Ndogo hizo unaweza ukawa na changamoto. Kwa mfano, katika Sheria Ndogo za (Kuhifadhi Barabara) za Halmashauri ya Wilaya ya Babati, 201515 kifungu cha 4 kinaweka sharti na kuainisha makosa kwa “mkazi” tu na kutoa mwanya kwa mtu mwingine yeyote ambaye si “mkazi” wa Babati kufanya makosa bila kubanwa na Sheria Ndogo hiyo. Sehemu ya kifungu hicho inasomeka kama ifuatavyo:- “4.- (1) Ni wajibu wa kila mkazi wa eneo la Halmashauri kutunza na kuhifadhi barabara iliyoko katika eneo lake na iwe katika hali endelevu ya matumizi na kwamba hataruhusu kwa njia yoyote ile uharibifu wa barabara.” Msisitizo ni wetu. Sheria Ndogo kukiuka misingi ya haki za binadamu Mheshimiwa Spika, Tanzania ni nchi inayofuata misingi ya haki za binadamu kwa mujibu wa Katiba na Mikataba ya Kimataifa iliyoridhiwa. Bunge la Jamhuri ya Muungano lina wajibu wa kutunga Sheria ambazo zinazingatia misingi hiyo ili kuhakikisha kuwa, haki za binadamu zinalindwa na kuhifadhiwa. Kila mamlaka ambayo imekasimiwa madaraka ya kutunga Sheria Ndogo kwa niaba ya Bunge, nayo inawajibika kuhakikisha kuwa inatunga Sheria Ndogo ambazo zinalinda na kuhifadhi haki hizo. Mheshimiwa Spika, pamoja na kuwepo kwa misingi ya haki za binadamu kwa mujibu wa Katiba na Sheria za Bunge, Kamati imebaini kuwepo kwa Sheria Ndogo za Halmashauri ambazo zina vifungu ambavyo vinaweza kutafsiriwa kuwa vinakiuka misingi ya haki za binadamu. Kwa mfano, katika Sheria Ndogo za (Kilimo Kwanza na Usalama wa Chakula) za Halmashauri ya Wilaya ya Geita za Mwaka, 201516 kifungu cha 16 (d) cha Sheria Ndogo hiyo kinamlazimisha mfugaji kujiunga na vyama vya wafugaji na wajasiriamali. Kifungu hicho kinasomeka kama ifuatavyo:- “16. Kila Mfugaji.. Talazimika kujiunga na vyama vya wafugaji wajasiriamali…” Mheshimiwa Spika, bila kuathiri dhamira ya kifungu hicho, kitendo cha kumlazimisha mfugaji kujiunga na kikundi chochote ni kinyume na Ibara ya 20 (1) ya Katiba17 ambayo inampa kila mtu haki na uhuru wa kushirikiana na watu wengine kwa hiyari yake mwenyewe. Kamati inaishauri Ofisi ya Rais (TAMISEMI) ifanye marekebisho ili kifungu hiki kibainishe masharti ya kuhamasisha wafugaji kujiunga na vyama vya wafugaji na wajasiriamali au kuweka sharti linalompa mfugaji uhuru wa kujiunga na vyama hivyo kwa kutumia maneno “kila mfugaji anaweza kujiunga”. UCHAMBUZI WA KANUNI ZILIZOTUNGWA NA WIZARA NA TAASISI MBALIMBALI (RULES AND REGULATIONS) Mheshimiwa Spika, Kanuni zinazotungwa na Wizara mbalimbali hutungwa kwa utaalam na mara nyingi uandishi wake unalenga kufafanua kwa kina masharti yanayopatikana katika Sheria Mama iliyotungwa na Bunge. Hata hivyo, katika uchambuzi uliofanywa na Kamati katika Kanuni mbalimbali zilizowasilishwa Bungeni, baadhi zilibainika kuwa na dosari ambazo Kamati imetoa maoni na ushauri kwa lengo la kuboresha maudhui ya Kanuni hizo kama ambavyo inaonekana katika JEDWALI LA UCHAMBUZI lililoambatishwa. Kwa madhumuni ya kulitaarifu Bunge kuhusu uchambuzi uliofanyika, baadhi ya Kanuni hizo zinafafanuliwa kama ifuatavyo:- Mheshimiwa Spika, Kanuni hizi zimetungwa kwa malengo ya kuratibu shughuli zinazohusiana na biashara ya bidhaa za petroli katika miji na vijiji katika Tanzania Bara. Sheria Ndogo hii inatokana na Sheria ya Petroli ya Mwaka 2015 iliyotungwa na Bunge. Uchambuzi wa Kamati katika Sheria Ndogo hii ulibaini dosari nyingi ambazo zinaweza kusababisha uhalali wa matumizi ya Sheria Ndogo hiyo kuhojiwa. Kwa mfano, Sheria Ndogo imerejea Kifungu cha 5 (3) cha Sheria ya Petroli kwamba ndicho kinachotoa mamlaka ya kutungwa kwake badala ya Kifungu cha 259 (1) ambacho ndicho kinampa mamlaka Waziri kutunga Kanuni. Mheshimiwa Spika, Kanuni ya 11 (3) inaweka adhabu ya faini ya shilingi milioni tano (5) kwa kosa la kuendesha shughuli bila kibali (offence of conducting a regulated activity without a licence). Adhabu hiyo iko kinyume na masharti yanayopatikana katika Kifungu cha 131 (4) cha Sheria Mama ambacho kimeweka adhabu ya faini ya kiasi cha fedha kisichopungua shilingi milioni ishirini (20). Mheshimiwa Spika, Kanuni ya 45 na 46 katika Sheria Ndogo hii zinazungumzia utaratibu ambapo mwenye leseni atalipa gharama za decommission na site restoration. Kifungu cha 197 cha Sheria Mama kimeweka utaratibu tofauti ambapo kutaanzishwa Mfuko Maalum ambapo wenye leseni watatakiwa kuchangia katika kipindi cha leseni zao ili mwenye leseni atakayehitajika kufanya decommission na site restoration asiingie gharama kubwa wakati wa kufunga biashara husika. Katika maelezo yake mbele ya Kamati, Naibu Waziri wa Nishati na Madini Mhe. Dkt. Medard Kalemani (Mb) alisema kuwa, Sheria Ndogo iliyochambuliwa na Kamati ilitungwa kutokana na Sheria ya Petroli ya Mwaka 2008 ambayo ilifutwa. Kifungu cha 260 (2) cha Sheria ya Petroli ya Mwaka 2015 kinaipa uhalali Sheria Ndogo hiyo kuendelea kutumika pamoja na kufutwa kwa Sheria iliyotoa mamlaka awali. Hata hivyo, masharti yanayopatikana katika Kifungu cha 260 (2) katika Sheria ya Petroli ya Mwaka 2015 yakisomwa pamoja na masharti ya Kifungu cha 33 (1) (b) cha Sheria ya Tafsiri ya Sheria, Sura ya 1, Sheria Ndogo hii itakuwa na uhalali wa kutumika chini ya Sheria iliyofutwa endapo tu, haitakuwa na masharti yanayokinzana na Sheria mpya inayotumika. Kifungu cha 33 (1) (b) cha Sheria ya Tafsiri ya Sheria, Sura ya 1 kinasema:- “33 (1) (b) Where an Act repeals and re-enacts an Act, with or without modification, any subsidiary legislation made under the repealed Act and in operation immediately before the commencement of the repealing Act shall, so far as it is consistent with the repealing Act, continue in operation and have effect for all purposes as if made under the repealing Act.” Mheshimiwa Spika, kwa sababu hiyo, na kwa kuzingatia dosari zilizobainika Katika Sheria Ndogo iliyochambuliwa, Kamati inaishauri Wizara ya Nishati na Madini kuifuta mara moja Sheria Ndogo hii ili isiendelee kutumika na badala yake Wizara itunge Kanuni mpya haraka iwezekanavyo ambazo zitaendana na masharti ya Sheria ya Petroli ya mwaka 2015. Mheshimwa Spika, Sheria Ndogo hii imetungwa chini ya vifungu vya 168 na 258 vya Sheria ya The Petroleum Act No. 21 Of 2015 kwa lengo la kuanzisha Mfumo wa Uagizaji wa Pamoja wa bidhaa za petroli (Bulk Procurement System). Mfumo huu una malengo ya kuhakikisha kuwa bidhaa za petroli zinakuwepo katika soko kwa wakati na kwa kiwango stahiki. Mheshimiwa Spika, Kamati ilibaini kuwepo kwa mambo kadhaa ambayo yanahitaji kufanyiwa kazi kwa ukamilifu ili kuiboresha Sheria Ndogo hii ili iweze kukidhi matakwa na masharti ya Katiba, Sheria Mama na Sheria nyingine za nchi. Kwa mfano, Kanuni ya 15 (7) ya Sheria Ndogo hii inaweka masharti kwamba, Waziri anaweza kuzuia bidhaa za petroli zinazosafirishwa nje ya nchi (on transit petroleum products) ili zitumike ndani ya nchi katika mazingira ya dharura yatakayobainishwa na Waziri (localization of transit petroleum products under emergency conditions declared by the Minister). Kwa maoni ya Kamati, Kanuni hii inampa mamlaka makubwa Waziri na endapo yasipotumika vyema yanaweza kuhatarisha mahusiano ya kibiashara na nchi za jirani. Mheshimiwa Spika, katika maelezo yake mbele ya Kamati, Waziri wa Nishati na Madini Mhe. Prof. Sospeter Muhongo (Mb), alisema kwamba, Sheria ya Petroli imempa dhamana ya kuhakikisha kunakuwa na upatikanaji wa mafuta nchini ili kulinda uchumi na usalama wa nchi. Aidha alisema kuwa, katika Kifungu cha 5 (2) na Kifungu cha 253 (1) cha Sheria Mama, Waziri ana mamlaka ya kuamuru shehena ya mafuta inayokwenda nchi jirani (transit petroleum products) iuzwe nchini endapo kutatokea upungufu wa mafuta. Kifungu cha 253 (1) kinasomeka kama ifuatavyo:- “253.- (1) Where there is shortfall in domestic gas commodities or petroleum products supplies or delivery, the Minister may direct a licensee to make supplies or deliveries from a licensee’s facility to cover for such shortfall of gas commodities or petroleum products and may further direct on whom such gas commodities or petroleum products shall be delivered.” Mheshimiwa Spika, kwa maoni ya Kamati, masharti yanayopatikana katika Sheria Mama yako wazi kuhusu mazingira ambayo Waziri anaweza kuagiza mafuta yauzwe nchini endapo kutatokea upungufu wa bidhaa za petroli. Mazingira hayo ni pamoja na vita au hali yoyote ambayo inasababisha upungufu wa bidhaa za petroli kwa mujibu wa kifungu cha 253 (2) cha Sheria Mama. Hata hivyo, ukisoma Kanuni ya 15 (7) ya Sheria Ndogo iliyochambuliwa na Kamati, Kanuni inasema:- “15 (7) Under emergency conditions declared by the Minister, the transit petroleum products may be localized.” Mheshimiwa Spika, Kanuni hii inampa Waziri mamlaka ya kuamuru mafuta ambayo yako njiani kwenda nchi za nje (transit petroleum products) kutumika nchini katika mazingira ya tahadhari atakayotangaza Waziri (emergency conditions declared by the Minister). Bila kuathiri masharti ambayo yanapatikana katika Sheria Mama, Kamati inashauri kwamba, Kanuni ya 15 (7) ya Sheria Ndogo hii ifanyiwe marekebisho kufafanua masharti na maana halisi inayopatikana katika kifungu cha 253 cha Sheria Mama ili kuendana na dhamira ya Bunge wakati inatunga Sheria hiyo. Mheshimiwa Spika, maoni ya Kamati yana malengo ya kuhakikisha kuwa misingi ya uandishi wa Kanuni zinazotungwa na Wizara na Taasisi mbalimbali zinazingatia kikamilifu masharti yanayopatikana katika Kifungu cha 39 (1) cha Sheria ya Tafsiri ya Sheria, Sura ya 1 ambayo yanaitaka Sheria Ndogo yoyote kuwa na maudhui ambayo yanaendana na Sheria inayota madaraka. Kifungu hicho kinasomeka kama ifuatavyo:- “39.-(1) Words and expressions used in subsidiary legislation shall have the same respective meaning as in the written law under which the Subsidiary legislation is made.” Mheshimiwa Spika, Kanuni ya 14 (4) ya Sheria Ndogo hii inazitaja bidhaa za petroli ambazo zitakuwa zinaagizwa kwa kutumia Mfumo wa Uagizaji kwa Pamoja (Bulk Procurement System). Bidhaa hizo ni pamoja na mafuta ya taa (illuminating kerosene), mafuta ya magari (automotive gasoline), mafuta mazito ya kuendeshea mitambo (heavy fuel oil), mafuta ya ndege (jet-A1) na gesi inayotumika majumbani (liquefied petroleum gas). Kamati inashauri kwamba, Wizara ikamilishe haraka maandalizi ya utaratibu utakaowezesha bidhaa zote za mafuta ambazo Kanuni ya 14 (4) ya Sheria Ndogo hiyo inaagiza ziingizwe nchini kwa mfumo wa Bulk Procurement System. Hatua hii itawezesha kushuka kwa bei za bidhaa husika. Mheshimiwa Spika, Kanuni hizi zimetungwa chini ya Kifungu cha 67 cha Sheria inayoitwa The Drugs Control and Enforcement Act, CAP. 95 ambayo imetungwa na Bunge kwa malengo ya kuweka masharti ya kudhibiti madawa ya kulevya, kuanzisha mamlaka ya kuzuia na kudhibiti matumizi ya madawa hayo na usafirishaji wake pamoja na masuala mengine yanayohusiana. Mheshimiwa Spika, Kanuni ya 5 (5) inatoa katazo kwa mmiliki wa mali inayopigwa mnada pamoja na ndugu zake kununua mali iliyotaifishwa na Kamishna kutokana na biashara ya dawa za kulevya. Hata hivyo, Kanuni haijaweka katazo la kuizuia Kampuni ambayo mwenye mali ni mmiliki au mbia, kununua mali iliyotaifishwa kiasi ambacho inaweza kutoa mwanya kwa mali hiyo kurudi kwa mmiliki. Kamati inashauri kuwa Kanuni hiyo ifanyiwe marekebisho ili kuzuia mazingira ambayo mali iliyotaifishwa kutokana na biashara ya dawa za kulevya inaweza kurejeshwa kwa mmiliki. Mheshimiwa Spika, Kanuni ya 14 inaweka masharti yanayoratibu zoezi la kuharibu madawa ya kulevya yaliyokamatwa (destruction of seized drugs). Kanuni ya 14 (1) imewataja watu ambao ni lazima wawepo wakati zoezi hilo linatekelezwa. Watu hao ni wafuatao:- Jaji au hakimu, Mwakilishi wa Kamishna wa Madawa ya Kulevya, Inspekta Jenerali wa Polisi, Mkurugenzi wa Mashtaka, Mkemia Mkuu wa Serikali. Mwakilishi kutoka Baraza la Mazingira la Taifa na Usalama wa Taifa na Mtu mwingine yeyote ambaye Kamisha wa Madawa ya Kulevya atamteua. Hata hivyo, Kanuni ya 14 (2) inaweka masharti kwamba, Kamishna wa Madawa ya Kulevya au Afisa Mwidhiniwa anaweza kuamuru madawa ya kulevya yaliyokamatwa yaharibiwe bila kuwashirikisha watu wanaotajwa katika Kanuni ya 14 (1). Mheshimiwa Spika, masharti ya Kanuni hii yanakiuka misingi ya uandishi kwa kuwa yanakinzana kwa sababu Kanuni ya 14 (1) imetumia neno “shall” kuonesha ulazima wa kuwepo kwa watu waliotajwa wakati huo huo, Kanuni ya 14 (2) inatumia neno “may” kuonesha utashi anaoweza kutumia Kamishna kuamuru kuharibiwa kwa madawa ya kulevya bila kuwepo watu waliotajwa katika Kanuni ya 14 (1). Mheshimiwa Spika, kwa upande mwingine matakwa ya Kanuni ya 14 (2) yanakinzana na Kanuni ya 14 (3) inayotaka wakati wa kuharibu madawa kuzingatiwe ulinzi wa afya, usalama hali kadhalika ulinzi wa mazingira; hivyo basi kukosekana kwa watu waliotajwa katika Kanuni ya 14 (1) kunaweza kuchangia ukiukwaji wa Kanuni ya 14 (3). Aidha, Kanuni ya 14 (5) na 14 (7) zinaweka sharti kwa Jaji au Hakimu aliyeshuhudia kuharibiwa kwa madawa yaliyokamatwa kujiridhisha kwamba yote yameharibiwa na hatimaye kujaza fomu ya kuthibitisha hilo. Hivyo basi, kutokuwepo kwa Jaji au Hakimu kwa mujibu wa Kanuni ya 14 (2) kunaweza kusababisha zoezi hilo kutokamilika kisheria. Kamati inashauri kuwa Kanuni ya 14 ifanyiwe marekebisho ili kuondoa mazingira yenye utata. Mheshimiwa Spika, Kanuni hizi ni miongoni mwa Sheria Ndogo nyingi zilizochambuliwa na Kamati zinazotokana na Sheria ya Mtoto, Sura ya 13 ya Mwaka 2009. Kanuni Ndogo hizi zimetungwa chini ya Kifungu cha 99 (1) cha Sheria hiyo. Lengo la Kanuni hizi ni kuanzisha mfumo wa Utendaji na mwenendo unaowiana na Mahakama za Watoto za Tanzania Bara na kuhakikisha kuwa haki za mtoto chini ya sheria zinalindwa. Mheshimiwa Spika, Kanuni ya 21 (3) inahusu hati ya wito shaurini kwa mtoto (summons) bila kutaja mazingira ambayo mtoto anaweza kuhudhuria Mahakamani akiwa au akisindikizwa na mtu mzima. Kifungu cha 99 (1) (f) cha Sheria Mama kinatoa haki kwa mtoto kuwa na ndugu wa karibu au wakili katika taratibu za kimahakama. Kamati inashauri kuwa Kanuni hii iweke sharti la kuwepo mtu wa kumsindikiza mtoto anapoitikia wito wa mahakama (summons). Mheshimiwa Spika, Kanuni ya 25 (1) inaipa Mahakama uhuru wa kutoa hati ya wito kwa mzazi/mlezi/mwangalizi kuhudhuria shauri la jinai linalomhusu mtoto pale ambapo ameshindwa kuhudhuria shauri la mtoto huyo kwa kutumia neno “may” (kwamba Mahakama yaweza). Katika hatua hii ya mwenendo wa shauri, Kamati inapendekeza kuwa Kanuni iweke masharti ambayo yatamlazimisha mzazi/mlezi/mwangalizi kuhudhuria shauri la jinai linalomhusu mtoto huyo kwa kutumia neno (shall) (kwamba Mahakama itamtaka). Kanuni ya 54 (5) inaweka utaratibu wa kufuatwa pale ambapo mtoto aliyewekwa kizuizini kwa muda mrefu zaidi ya kipindi alichopangiwa kuwasilisha maombi ya kuachiwa huru kwa mamlaka husika. Hata hivyo kanuni haijaweka masharti ambayo yanamuwezesha mtoto kupata msaada wa kuwasilisha maombi hayo kutoka kwa mzazi/mlezi/mwangalizi/afisa ustawi wa jamii au mtu mwingine yeyote. Kamati inashauri kuwa Kanuni hizi ziweke masharti ambayo yatamuwezesha mtoto kupata msaada wa kuwasilisha maombi kuachiwa huru kwa mamlaka husika. Mheshimiwa Spika, Kanuni hizi zimetungwa chini ya Sheria ya Mtoto, Sura ya 13 ya Mwaka 2009. Sehemu ya Saba ya Sheria Mama inaweka masharti kuhusu haki ya mtoto kufanya kazi, makatazo na mazingira ambayo mtoto hapaswi kufanya kazi, haki za mtoto anayefanya kazi pamoja na taratibu za ufuatiliaji ustawi wa mtoto ambaye anafanya kazi. Mheshimiwa Spika, katika uchambuzi wake, Kamati imebaini dosari kadhaa katika Sheria Ndogo hii. Moja kati ya dosari hizo ni kwamba, Kanuni hazijataja kifungu cha Sheria Mama inachotoa madaraka ya kutungwa kwa Sheria Ndogo hii. Katika Kanuni ya 3 ambayo inatoa tafsiri ya maneno mbalimbali, Kamati imebaini dosari kadhaa. Kwa mfano, Kanuni zinatoa tafsiri ya neno “majengo” kwa kujumuisha magari, ndege na maeneo mengine ambayo yangeweza kutolewa tafsiri zinazojitegemea. Aidha, Kanuni inatoa tafsiri ya maneno “kazi za hatari” ikimaanisha “kazi yoyote ambayo inamuweka mtoto katika hatari ya magonjwa ya kimwili au majeraha ya kiakili” wakati Sheria Mama inatoa tafsiri ya maneno “kazi hatarishi” kuwa ni “kazi yoyote inayomuweka mtoto katika hatari ya kupata madhara ya kimwili au kiakili”. Tafsiri hizi mbili zinazungumzia kitu kinachofanana lakini zinatofautiana kimaudhui na kimantiki. Kwa sababu hiyo, Kamati inashauri kuwa Kanuni ifanyiwe marekebisho ili tafsiri inayotumika katika Sheria Mama itumike katika Sheria Ndogo kwa lengo la kukidhi matakwa ya Kifungu cha 39 (1) cha Sheria ya Tafsiri ya Sheria, Sura ya 1. Mheshimiwa Spika, kwa upande mwingine Kanuni ya 7 (1) inazungumzia mtoto kutoajiriwa katika mazingira hatarishi lakini wakati huo huo inaweka masharti kuwa mazingira hayo hayatochukuliwa kuwa ni hatarishi ikiwa mtoto amefikisha umri chini ya miaka 16 na anafanya kazi chini ya uangalizi. Kamati inashauri kuwa, maneno “chini ya miaka kumi na sita” yafutwe ili dhana ya mtoto mwenye miaka kumi na sita kufanya kazi hizo iweze kujumuishwa. Kanuni ya 9 (3) inaweka masharti yanayotambua mazingira ambayo ni hatarishi kufanya kazi ikijumuisha maeneo na hali ambazo kimsingi zinakosa uhalisia, mfano joto, kuinama, kusimama au kukaa. Kanuni hii ifanyiwe marekebisho ili kuendana na uhalisia wa mazingira ambayo mtoto anaweza kufanya kazi. Mheshimiwa Spika, Kanuni ya 4 inazungumzia umri wa chini wa kuajiriwa kuwa ni miaka kumi na nne (14). Hata hivyo Kanuni 4 (2) inaweka masharti ambapo mtoto mwenye umri chini ya miaka kumi na nne anaweza kuajiriwa. Kamati inashauri Kanuni hiyo iandikwe upya kuondoa maneno “chini ya” ili kuepuka mazingira ambayo mtoto mwenye umri chini ya miaka kumi na nne (14) anaweza kuajiriwa. Mheshimiwa Spika, Kanuni hizi zimetungwa chini ya Sheria ya Mtoto, Sura ya 13 ya Mwaka 2009 kwa lengo la kufafanua masharti kuhusu taratibu za uasili wa watoto. Masharti hayo ni pamoja na maombi ya kuasili, ridhaa ya kuasili, amri ya kuasili, rejesta ya kuasili, uasili wa wazi, kuasili kwa Mtanzania asiye mkazi na kuasili kwa wageni. Katika Kanuni hizi, Kamati ilibaini dosari kadhaa ambazo zinapaswa kufanyiwa kazi na Wizara ya Afya, Maendeleo ya Jamii, Jinsia, Wazee na Watoto. Kwa mfano, Kanuni ya 10 (1) inaweka masharti kuhusu taarifa ya kusikilizwa kwa shauri kwa mfumo ulioainishwa katika Fomu Na. A. C6 katika majedwali. Kanuni hiyo inamtambua Afisa wa ustawi wa jamii lakini katika fomu inayotajwa hakuna sehemu inayotambua ushiriki wake. Aidha, Katika Fomu Na. A.C7 aya ya 6.3 kuna maneno “mtoto ana kilema” yanaweza kutafsiriwa kuwa yana unyanyapaa. Maneno yanayoweza kutumika ni “mtoto mwenye ulemavu”. Kamati inashauri kuwa Kanuni hiyo ifanyiwe marekebisho. Mheshimiwa Spika, Kanuni ya 16 (5) inampa Kamishna jukumu la kufuatilia taarifa za mtoto aliyeasiliwa na wazazi wanaoishi nje ya Tanzania bila kuainisha taratibu za kuzingatiwa katika kufuatilia taarifa za mtoto huyo. Kwa madhumuni ya kulinda ustawi wa watoto wanoasiliwa nje ya nchi, Kamati inashauri Kanuni ziweke bayana taratibu ambazo taarifa za mtoto huyo zitafuatiliwa kwa kuhusisha pia balozi zetu. Aidha, Kanuni ziweke bayana muda ambao ufuatiliaji huo utafanyika kama ilivyo katika kanuni ya 16 (1) inayohusu mtoto anayeasiliwa na wazazi wanaoishi Tanzania ambaye taarifa zake zitafuatilia miezi mitatu baada ya Amri ya kuasili kutolewa, ikihusisha kutembelea nyumba ambayo mtoto huyo anaishi. Mheshimiwa Spika, maoni na mapendekezo ambayo Kamati imeyatoa yana lengo la kuhakikisha kuwa katika kila Kanuni ambayo imetungwa chini ya Sheria ya Mtoto, maslahi ya mtoto yanakuwa ndiyo msingi wa kuzingatiwa katika masuala yote yanayohusiana na ustawi wa mtoto (welfare of a child should always be a priority). Mheshimiwa Spika, Sheria Ndogo hii imetungwa chini ya Kifungu cha 45 cha Sheria ya Hakimiliki inayoitwa The Copyright and Neighbouring Rights Act (Cap. 218) ambayo, pamoja na mambo mengine, ina malengo ya kulinda maslahi ya wabunifu na wasanii yatokanayo na kazi au ubunifu wao kwa kuzitambua haki za kipekee za watu hao na kuweka masharti ya matumizi ya kazi hizo.18 Sheria Ndogo hii inaweka masharti kuhusu namna za kuboresha mapato ya wasanii yatokanayo na kazi zao zinazotumika katika vyombo vya habari, makampuni ya simu, mitandao ya kijamii, tovuti na wavuti mbalimbali. Mapato hayo yanatokana na tozo ambazo Chama cha Hakimiliki cha Tanzania (COSOTA) kitatoza kwa watumiaji wa kazi za wasanii ambapo wasanii hao watapata mgao wa mrabaha (royalty) kulingana na matumizi ya kazi zao. Mheshimwa Spika, katika Mkutano wa Kamati wa Kusikiliza Maoni ya Wadau (Public Hearing), baadhi ya wadau waliofika kutoa maoni yao walidai kuwa hawakushirikishwa katika mchakato wa utungaji wa Sheria Ndogo hii. Madai hayo yalitolewa na baadhi ya wawakilishi kutoka katika vyombo vya habari na baadhi ya wanamuziki walioshiriki. Hii ilikuwa hoja kubwa ambayo iliibua mjadala mpana miongoni mwa Wajumbe wa Kamati. Mheshimiwa Spika, moja kati ya masharti ya msingi katika mchakato wa utungaji wa Sheria yoyote ni ushirikishwaji wa wadau ili kupata maoni yao kuhusu maudhui ya Sheria husika. Hata hivyo, Sheria ya Tafsiri ya Sheria haijaweka bayana kuhusu utekelezaji wa masharti haya katika utungaji wa Sheria Ndogo. Kwa utamaduni uliopo duniani katika utungaji wa Sheria Ndogo, suala la ushirikishwaji si kigezo kinachoweza kuzuia mchakato huo kukamilika na haibatilishi uhalali wa kutumika kwa Sheria Ndogo husika. Katika nchi ya Australia kwa mfano, Sheria inayoitwa The Legislative Instruments Act, 2003 ambayo inasimamia masharti ya utungaji wa Sheria Ndogo, imeweka utaratibu katika Sehemu ya 3 wa kufanyika kwa ushirikishwaji katika mchakato wa utungaji wa Sheria Ndogo. Hata hivvyo, Kifungu cha 19 cha Sheria hiyo kinabainisha kuwa Sheria Ndogo isipozingatia ushirikishwaji wa wadau, haibatilishi uhalali wake. Hata hivyo, masharti ya ushirikishwaji yanaweza kuwa ni hoja ya msingi wakati Bunge linafanya uchambuzi wa Sheria Ndogo husika. Mheshimiwa Spika, kwa kuzingatia hayo, pamoja na kwamba Sheria yetu ya Tafsiri ya Sheria haijaweka bayana masharti kuhusu umuhimu wa ushirikishaji katika utungaji wa Kanuni (rules and regulations), Kamati ya Kudumu ya Bunge ya Sheria Ndogo huwa haipuuzi wala kuacha kuzingatia umuhimu wa ushirikishwaji iwapo Sheria Ndogo inayozungumziwa kwa maslahi mapana ya utekelezaji wake. Kifungu cha 36 (3) cha Sheria ya Tafsiri ya Sheria, Sura ya 1 kinafafanua kwamba, Sheria Ndogo yoyote inatarajiwa kuwa itakuwa imezingatia hatua zote za awali katika kutungwa kwake iwapo hakuna ushahidi wa jambo hilo kutofanyika. Kifungu hicho kinasema:- “36.- (3) It shall be presumed, in the absence of evidence to the contrary, that all conditions and preliminary steps precedent to the making of subsidiary legislation have been complied with and perfomed” Mheshimiwa Spika, Kamati ilitaka ufafanuzi kutoka Serikalini kuhusu ukweli wa madai kwamba wadau hawakushirikishwa. Mhe. Charles Mwijage (MB), Waziri wa Viwanda, Biashara na Uwekezaji alikanusha madai hayo kwa kusema kuwa, Wizara yake kwa kushirikiana na COSOTA iliwashirikisha wadau katika maandalizi ya Sheria Ndogo hii. COSOTA iliwasilisha nakala za vielelezo mbalimbali vinavyoonesha namna ambavyo Wizara ilishirikisha wadau. Mheshimiwa Spika, baada ya Kamati kufanya uchunguzi wake ilibaini kuwa, mwitikio wa baadhi ya wadau kushiriki katika maandalizi ya Sheria Ndogo hii ulikuwa hafifu. Iwapo wadau wengine ambao wanalalamika kutoshirikishwa walipata barua za mwaliko lakini hawakushiriki kwa sababu yoyote, malalamiko yao hayatakuwa na msingi. Lakini iwapo taarifa hazikufika, wadau hao wana hoja ya msingi. Mheshimiwa Spika, kwa namna yoyote, kwa kuwa malalamiko yapo na kwa kuzingatia kuwa, wadau wanaolalamika wana maslahi muhimu katika utekelezaji wa Sheria Ndogo hii, Kamati inashauri yafuatayo; Kwa kuwa Sheria Ndogo hii imeanza kutumika kisheria baada ya kutangazwa katika Gazeti la Serikali kwa GN Na. 29 ya tarehe 8 Januari, 2016, Wizara ya Viwanda na Biashara kwa kushirikiana na Wizara ya Habari, Utamaduni, Sanaa na Michezo ifanye mikutano na makundi ya wadau wote wanaoathirika na Sheria Ndogo hii ili kuwapa elimu ya kutosha kuhusu maudhui yake. Aidha, mikutano hiyo itumike kama jukwaa la mjadala wa maudhui ya Sheria Ndogo hii ili Serikali ipate mawazo mapya ambayo yataiboresha na kurahisisha utekelezaji wake. Wadau ambao wanaathirika na Sheria Ndogo hii, watumie fursa hii kuhamasishana kushiriki mikutano hiyo na kutoa maoni yatakayoboresha maudhui yake. Kwa mfano, vyombo vya habari kwa kutumia rasimilimali zake vitoe matangazo ili ushiriki wa wadau wote uwe na tija zaidi. Mheshimiwa Spika, mapendekezo haya yana lengo la kuhakikisha kuwa, wasanii na wabunifu wanashiriki kikamilifu na wanafaidika na kazi zao kwa mapato yatokanayo na matumizi ya kazi hizo. Aidha, kwa kuzingatia jitihada za Rais wa Jamhuri ya Muungano wa Tanzania Mhe. Dkt. John P. Magufuli katika kuhakikisha uchumi wa nchi unaendeshwa kwa viwanda, kazi za wasanii na wabunifu zinakuwa ni sehemu ya ongezeko la pato la nchi na kukuza uchumi. Mheshimiwa Spika, katika Mkutano baina ya Kamati na wadau, baadhi ya walioshiriki walikuwa na maoni kuhusu utendaji wa COSOTA. Wapo wanaodhani kuwa chombo hiki muhimu kwa ustawi wa wasanii na wabunifu kingefaa kuwa chini ya Wizara ya Habari, Utamaduni, Sanaa na Michezo. Mapendekezo haya yalitolewa na washiriki katika vikao vya Kamati ambao wanadhani kuwa COSOTA haitekelezi majukumu yake ipasavyo ya kuwasaidia wasanii na wabunifu chini ya Wizara ya Viwanda, Biashara na Uwekezaji. Maoni haya pia yalitolewa na Kamati ya Kudumu ya Bunge ya Huduma na Maendeleo ya Jamii katika taarifa yao kuhusu Bajeti ya Wizara ya Habari, Utamaduni, Sanaa na Michezo kwa Mwaka wa Fedha 2016/201720 ambapo walisema:- “Mheshimiwa Spika, Kamati imebaini kuwa Chama cha Hakimiliki nchini (COSOTA) kinasimamiwa na Wizara ya Viwanda na Biashara. Hii imekuwa changamoto katika uratibu wa shughuli za wasanii na hivyo Kamati inashauri COSOTA iwe chini ya Wizara ya Habari ili kurahisisha uratibu wa kazi za Wasanii na hata kuipa dhamana Wizara ya Habari kuisimamia ipasavyo.” Mheshimiwa Spika, Kamati yangu inashauri kuwa, Serikali ifanye upembuzi yakinifu na kufanya uamuzi kuwa chombo hiki muhimu kinapaswa kutekeleza majukumu yake chini ya Wizara gani kwa kuzingatia maoni yaliyotolewa. Aidha, taarifa ya uamuzi huo iwasilishwe ndani ya Bunge hili ili Wabunge wapate mrejesho kuhusu maoni yao kwa Serikali. Mheshimiwa Spika, Sheria Ndogo hii imetungwa chini ya Kifungu cha 23 cha Sheria iliyotungwa na Bunge inayoitwa The Institute Of Judicial Administration Lushoto (CAP 405). Sheria Ndogo hii inahusu masuala ya ustawi na nidhamu kwa wanafunzi wa Chuo cha Uongozi wa Mahakama Lushoto (IJA). Mheshimiwa Spika, Kanuni ya 13 (1) ya Sheria Ndogo hii inatoa adhabu ya mwanafunzi kusimamishwa masomo (suspension) endapo atashitakiwa kwa kosa la jinai. Aidha, Kanuni ya 13 (4) inaweka sharti kwamba muda wa kusimamishwa kwa mwanafunzi huyo ukizidi miaka miwili (2) mfululizo (two consecutive academic years) atakuwa amekoma kuwa mwanafunzi. Kanuni ya 13 ya Sheria Ndogo hii inasomeka kama ifuatavyo; “13. Msisitizo ni wetu. Mheshimiwa Spika, kwa maoni ya Kamati, masharti ya Kanuni hii yako kinyume na masharti ya Katiba ya Jamhuri ya Muungano wa Tanzania chini ya Ibara ya 13 (6) (b) inayosema:- “ni marufuku kwa mtu yeyote aliyeshitakiwa kwa kosa la jinai kutendewa kama mtu mwenye kosa hilo mpaka itakapothibitika kuwa anayo hatia ya kutenda kosa hilo.” Ibara hii inaweka masharti ya msingi ya haki za binadamu ya kutomchukulia mtu aliyeshitakiwa kuwa mkosaji mpaka pale mahakama itakapothibitisha kuwa ni mkosaji yaani “presumption of innocence”. Mheshimiwa Spika, Kamati iliwasilisha hoja hiyo kwa Wizara ya Katiba na Sheria ili iweze kutoa ufafanuzi. Kwa maelezo ya Wizara, Sheria Ndogo hii ni lazima isomwe pamoja na Sheria Ndogo inayoitwa 2015 (GN No. 510 ya tarehe 6 Novemba, 2015) inayohusu masuala ya masomo na mitihani ya Chuo cha Uongozi wa Mahakama Lushoto (IJA). Kwa maelezo ya Wizara, Kanuni ya 19 ya Sheria Ndogo hiyo, inaweka sharti kwamba ili mwanafunzi afanye mitihani anapaswa kuwa amehudhuria vipindi vya darasani kwa asilimia themanini (80%). Kama hatahudhuria kwa muda huo hata kama hana kesi ya jinai, anaweza kuwa mgonjwa na hivyo chini ya Kanuni ya 37 ya Sheria Ndogo hiyo anaweza kuomba kuahirisha masomo kwa mwaka mmoja na akarudia baada ya mwaka mmoja kuendelea alipoishia ila ikizidi miaka miwili anapaswa kuomba upya kujiunga na kimsingi hawezi kukataliwa ila ni kwa ajili ya kuangalia muda ambao amekuwa nje ya masomo ni vigumu kuwa sambamba na wenzake. Mheshimiwa Spika, maelezo ya Wizara hayakuiridhisha Kamati kwa sababu, ukisoma Kanuni ya 13 (1) ya Sheria Ndogo iliyochambuliwa na Kamati, inasema bayana maneno yafuatayo “The Institute shall suspend any student charged with any criminal offence in any court of law.” Kwa mujibu wa Sheria Ndogo hii, suspension ya mwanafunzi huyo itatokea mara tu atakaposhitakiwa.Kitendo cha kumsimamisha mwanafunzi masomo kinaweza kutafsiriwa kuwa ni kumpa adhabu mwanafunzi huyo kwa sababu tu ameshitakiwa katika mahakama fulani. Mheshimiwa Spika, Kamati inashauri Wizara ya Katiba na Sheria kuifanyia marekebisho Sheria Ndogo hiyo. Iwapo Kanuni za Sheria Ndogo kama zitabaki kubaki kama zilivyo, ni wazi kwamba Katiba ya Jamhuri ya Muungano wa Tanzania itaendela kuvunjwa na watu kukosa haki zao za msingi. Mikutano na Wadau wa Mchakato wa Utungaji wa Sheria Ndogo Mheshimiwa Spika, kwa nyakati tofauti kati ya tarehe 15 – 18 Machi, 2016 Kamati ilikutana na taasisi zinazohusika na mchakato wa utungaji wa Sheria Ndogo kwa lengo la kupata elimu kuhusu hatua mbalimbali za utungaji wa Sheria Ndogo na kubaini changamoto zilizopo. Taasisi hizo ni zifuatazo:- Idara ya Mpiga Chapa Mkuu wa Serikali, Ofisi ya Rais TAMISEMI na Ofisi ya Mwandishi Mkuu wa Sheria wa Serikali. Mheshimiwa Spika, Kamati ya Sheria Ndogo ilitembelea Ofisi ya Mpiga Chapa Mkuu wa Serikali tarehe 15 Machi, 2016 ambapo wajumbe walipata fursa ya kujionea maeneo mbalimbali ambayo Sheria Ndogo hupitia katika hatua za uchapaji. Katika ziara hiyo Wajumbe walipata fursa pia ya kuuliza maswali kadhaa juu ya changamoto zinazoikabili Ofisi ya Mpiga Chapa Mkuu wa Serikali katika hatua za uchapaji wa Sheria Ndogo. Mheshimiwa Spika, Idara ya Mpiga Chapa Mkuu wa Serikali ni muhimu katika mchakato wa utungaji wa Sheria Ndogo kwa kuwa huchapisha Sheria Ndogo zote nchini na kuzitangaza katika Gazeti la Serikali. Idara hii isipotekeleza majukumu yake kwa ufanisi, Kiongozi wa Shughuli za Serikali Bungeni hawezi kuwasilisha kwa wakati Sheria Ndogo kwa mujibu wa masharti ya Kifungu cha 38 cha Sheria ya Tafsiri, Sura ya 1. Hata hivyo, Kamati imebaini kuwa Idara hii haiendeshwi kwa viwango vinavyokidhi mahitaji yaliyopo. Kwa mfano, katika vikao vya Kamati vilivyopita, Kamati haikupokea kwa wakati Sheria Ndogo mbalimbali kwa sababu hazikuwa zimechapishwa na Mpiga Chapa wa Serikali. Dosari hii inatokana na ukweli kwamba, Idara ya Mpiga Chapa Mkuu wa Serikali inatekeleza majukumu yake chini ya kiwango kinachotakiwa kwa maendeleo ya teknolojia iliyopo. Katika ziara hiyo, Wajumbe walijionea mitambo ambayo ni chakavu, majengo yaliyo chini ya kiwango pamoja na uhaba mkubwa wa vitendea kazi. Haya yote yalibainika huku Serikali nzima na vyombo vyake ikiitegemea Ofisi hii kuchapisha nyaraka mbalimbali muhimu zikiwemo Sheria Ndogo zote nchini. Mheshimiwa Spika, Kamati haikuridhishwa na maelezo ya Menejimenti ya Idara ya Mpigachapa Mkuu wa Serikali kuhusu uendeshaji na utendaji wa Idara hiyo. Kwa upande mwingine, Kamati haikuridhishwa na hatua ya Idara hiyo kutumia fedha za umma kununua mashine ya uchapaji kwa gharama kubwa na mashine hiyo kufanya kazi kwa muda mfupi. Kamati inashangaa kwa nini hadi wakati Kamati inafanya ziara hiyo, mashine hiyo ilikuwa haifanyi kazi. Mheshimiwa Spika, Kamati ilibaini pia kuwa kazi nyingi za Idara ya Mpigachapa wa Serikali zinafanywa nje ya Idara kwa sababu printa ya ofisi hiyo huzidiwa na kazi. Kwa kutoa kazi hizo nje, kazi kuchelewa na kutomalizika kwa wakati na hata kupoteza usiri wa kazi za Serikali na gharama pia huongezeka. Kamati inashauri Serikali kuchukua hatua za haraka kuiboresha Idara hii ili iachane na tabia ya kuchapisha nyaraka za Serikali nje ya Idara hiyo ambayo inahatarisha usalama wa nyaraka na kuongeza gharama kwa Serikali. Mheshimiwa Spika, Kamati yangu inaunga mkono maoni ya Kamati ya Kudumu ya Bunge ya Katiba na Sheria katika Taarifa yao kuhusu Bajeti ya Ofisi ya Waziri Mkuu21 ambapo walishauri kwamba, Ofisi ya Waziri Mkuu iboreshe mitambo na mazingira ya Idara ya Mpiga Chapa Mkuu wa Serikali kwa kuiwezesha kufanya shughuli zake kibiashara zaidi. Kamati inashauri kwamba, menejimenti ya Ofisi ya Mpiga Chapa Mkuu wa Serikali ifanyiwe mabadiliko kwa sababu kwa muda mrefu, Ofisi hii muhimu imekuwa haitekelezi majukumu yake kwa ufanisi. Aidha, maslahi na mazingira ya kazi kwa watumishi wa Ofisi hiyo yanapaswa kuboreshwa ili kuendana na shughuli wanazozifanya. Mheshimiwa Spika, tarehe 18 Machi, 2016 Kamati ilikutana na Bi. Sara Barahomoka, Mwandishi Mkuu wa Sheria wa Serikali, kwa lengo la kufahamu taratibu juu za uandishi wa Sheria Ndogo. Katika kikao hicho, Bi. Barahomoka alitoa ufafanuzi kuhusu masuala yafuatayo:- Nafasi na majukumu ya Ofisi ya Mwandishi Mkuu wa Sheria kwa mujibu wa Sheria Hatua za msingi katika mchakato wa utungaji wa Sheria Ndogo Changamoto zinazoikabili Ofisi ya Mwandishi Mkuu wa Sheria katika mchakato wa utungaji wa Sheria Ndogo Mheshimiwa Spika, hatua hii ya Kamati kukukutana na Mwandishi Mkuu wa Sheria wa Serikali, iliwawezesha Wajumbe kupata ufahamu wa kutosha kuhusu masuala mbalimbali ya uandishi wa Sheria Ndogo, elimu ambayo imewasaidia kutekeleza majukumu yao kwa ufanisi zaidi. Mheshimiwa Spika, kutokana na Kamati kufanya ziara na kukutana na Taasisi hizi, iliweza kupata taarifa ya kutosha ya rejea mbalimbali ambazo ziliisaidia Kamati kutekeleza kazi ya uchambuzi kwa ufanisi zaidi. Mikutano na Wadau wa Mazao Mheshimiwa Spika, Kamati pia ilipata fursa ya kukutana na wadau wa mazao mbalimbali katika jitihada za kuanza kuzishughulikia Sheria Ndogo zinazowagusa ili waweze kutoa maoni yao kuhusu utekelezaji wa Sheria Ndogo hizo, changamoto wanazokabiliana nazo katika uzalishaji na uuzaji wa mazao hayo. Baadhi ya wadau waliofika mbele ya Kamati ni wafuatao:- Western Zone Tobacco Growers Cooperative Union Ltd. Wakulima wa Tumbaku Watafiti wa Zao la Pamba Mheshimiwa Spika, uamuzi wa Kamati kuweka utaratibu wa vikao na wadau wa mazao una lengo la kuunga mkono jitihada za Rais wa Jamhuri ya Muungano wa Tanzania, Mhe. Dkt. John P. Magufuli katika kupunguza au kuondoa kero kwa wakulima wa mazao mbalimbali zitokanazo na tozo mbalimbali zinazowekwa na Sheria Ndogo tofauti. Mheshimiwa Spika, katika hotuba ya Mhe. Dkt. John P. Magufuli, Rais wa Jamhuri ya Muungano wa Tanzania wakati wa ufunguzi wa Bunge la Kumi na Moja alinukuliwa akisema:- “Mheshimiwa Spika, wakulima wote wa kahawa wa Kagera wanataka kahawa yao wakaiuze Uganda lakini tulipouliza, wana kodi zaidi ya ishirini na sita. Kwa kuzingatia kuwa na kodi hizo zaidi ya ishirini na sita, bei wanayopewa wakulima wa kahawa kule Kagera na maeneo mengine inakuwa ndogo zaidi ukilinganisha na bei wanayopewa katika nchi jirani ya Uganda na ndiyo maana wananchi wanachukua risk hata ya kwenda kuzama kwenye maji lakini wawe wanasafirisha kahawa. Ndiyo maana nasema, kodi hizi za hovyo na ambazo ni kero kwa wakulima wetu katika mazao ya kahawa, mahindi, chai, pamba, korosho, mkonge, ngozi, nyama, maziwa na samaki tutahakikisha tutaziondoa kama si kuzipunguza kwa kiasi kikubwa sana.” Mheshimiwa Spika, kwa mfano katika kusikiliza maoni ya wadau hao, Kamati ilibaini kuwepo kwa mlolongo wa kodi na tozo katika zao la pamba. Kodi na tozo hizo ni pamoja na ushuru wa mazao, ushuru wa elimu, leseni ya biashara, leseni ya kituo cha manunuzi, leseni ya uchambuzi, mchango wa mwenge, vii)maombi ya leseni ya manunuzi, ada ya kikao cha halmashauri, faini ya uendeshaji na, kodi ya mapato. Mheshimiwa Spika, mlolongo wa kodi na tozo hizi unaleta mzigo mkubwa kwa mkulima na hivyo kuathiri uzalishaji na kipato cha mkulima. Mheshimiwa Spika, Kamati inatambua kwamba, tozo ambazo zinazungumziwa zinatokana na Sheria Ndogo mbalimbali zikiwemo Sheria Ndogo za Halmashauri (By – Laws) pamoja na Sheria Ndogo za Wizara katika mazao tofauti zikiwemo zifuatazo:- Kanuni zinazoratibu uzalishaji na soko la zao la pamba, Kanuni zinazohusu soko la zao la korosho, Kanuni zinazohusu uzalishaji na soko la zao la kahawa, Kanuni za Mazao Mchanganyiko, Mheshimiwa Spika, kwa kadri ya muda utakavyoruhusu na kwa kadri itakavyowezekana, Kamati itafanya uchambuzi wa kina wa Sheria Ndogo mbalimbali katika maeneo yafuatayo; Kilimo cha mazao ya biashara na chakula, Ufugaji, Uvuvi, Biashara za mama lishe, Bodaboda. Uchambuzi wa Sheria Ndogo hizo na nyingine, unaweza kusaidia juhudi za Rais katika kupunguza migogoro baina ya wakulima na wafugaji, kupunguza kero kwa wananchi na kuongeza ufanisi wa ukusanyaji wa mapato ya Serikali. Mheshimiwa Spika, Kamati inapendekeza kwamba, mamlaka zote zilizokasimiwa na Bunge madaraka ya kutunga Sheria Ndogo zihakikishe kuwa zinazingatia misingi ya Katiba na haki za binadamu wakati wa uandishi. Aidha, kwa madhumuni ya utekelezaji bora wa masharti ya Kifungu cha 39 (1) cha Sheria ya Tafsiri ya Sheria, Sura ya 1, masharti yanayopatikana katika Sheria Ndogo yaendane na masharti ya Sheria Mama zinazotoa madaraka. Mheshimiwa Spika, Kamati imebaini kuwa baadhi ya Halmashauri zimekuwa zikinakili Sheria Ndogo kutoka katika Halmashauri nyingine neno kwa neno (copying and pasting) bila kufanya marekebisho ya msingi na kusababisha kunakili dosari za Sheria Ndogo hizo. Kwa mfano, katika Sheria Ndogo za (Afya na Usafi wa Mazingira) za Halmashauri ya Wilaya ya Geita, 2015 na Sheria Ndogo za (Afya na Usafi wa Mazingira) za Halmashauri ya Wilaya ya Korogwe, 2015 zote kwa pamoja zimeweka marufuku kupanda mimea mirefu maeneo ya mjini katika kifungu cha 6 cha kila Sheria Ndogo. Aidha katika kifungu cha 8 cha kila Sheria Ndogo za halmashauri hizo, imeweka wajibu kwa mmiliki wa nyumba kuweka “pavements” mbele ya nyumba yake. Sheria Ndogo hizo, kwa sehemu kubwa zinafanana neno kwa neno bila kuzingatia dosari zilizopo au utofauti wa mazingira ya halmashauri husika. Kamati inazishauri halmashauri zote kuhakikisha kuwa zinajiridhisha kikamilifu kabla ya kunakili Sheria Ndogo yoyote kutoka Halmashauri nyingine ili kutunga Sheria Ndogo kulingana na hali halisi ya Halmashauri husika. Mheshimiwa Spika, katika baadhi ya Sheria Ndogo zilizofanyiwa uchambuzi na Kamati zilibainika kuwa na makosa mengi ya kiuandishi na kiuchapaji kiasi cha masharti ya Sheria Ndogo hizo kupoteza maana. Aidha, baadhi ya rejea za vifungu katika majedwali zilikosewa kiasi cha kuleta mkanganyiko wa tafsiri. Kamati inashauri kuwa mapitio ya Sheria Ndogo mbalimbali yafanyike ili kuondoa dosari hizo. Mheshimiwa Spika, Kamati inaishauri Ofisi ya Rais (TAMISEMI) kwa kushirikiana na Ofisi ya Mwanasheria Mkuu wa Serikali, iandae programu ya mafunzo ya mara kwa mara kwa Wanasheria wa Wizara na Halmashauri zote nchini ili kuwajengea uwezo wa kuandika Sheria Ndogo ambazo zinakidhi matakwa na masharti ya Katiba, Sheria Mama na Sheria nyingine za nchi. Kamati inashauri mamlaka zote ambazo zimekasimiwa na Bunge madaraka ya kutunga sheria kuzingatia kikamilifu ushirikishwaji wa wadau wanaolengwa na Sheria Ndogo yoyote. Ofisi ya Rais (TAMISEMI) ianze kutumia mfumo wa kielektroniki wa ufuatiliaji wa upitishaji wa Sheria Ndogo katika hatua mbalimbali ili kuhakikisha kuwa Sheria Ndogo hizo zinakidhi vigezo vinavyotakiwa kabla ya hatua ya uchapishwaji katika magazeti ya Serikali na kuanza kutumika. Serikali iongeza idadi ya Rasilimali watu katika Idara za Ofisi ya Rais (TAMISEMI) na Ofisi ya Mwanasheria Mkuu wa Serikali hasa vitengo vinavyohusika na upitiaji wa Sheria Ndogo ili kuhakikisha makosa yanayojitokeza katika Sheria Ndogo yanafanyiwa kazi kabla ya Sheria hizo kuanza kuchapishwa katika Gazeti la Serikali na kuanza kutumika. Aidha, Kamati inaishauri Serikali kuchukua hatua za haraka katika kuzifanyia marekebisho Sheria Ndogo zote zenye dosari na ambazo zinalalamikiwa kuwa zinawakandamiza wananchi. Baada ya marekebishao hayo kufanyika, Sheria Ndogo hizo ziwasilishwe Bungeni kwa mujibu wa Sheria ili Kamati yangu ipate fursa ya kuzifanyia uchambuzi wa kina. Hatua hii itaiwezesha Serikali kulifanyia kazi tamko la Waziri Mkuu kuhusu kupunguza kodi katika mazao mbalimbali, kupunguza tozo zinazohusiana na masuala ya maliasili na utalii kama vile tozo za kitanda na Sheria Ndogo nyingine yoyote ambayo ni kero kwa wananchi. Kwa kuzingatia masharti yanayopatikana katika Kifungu cha 38 cha Sheria ya Tafsiri ya Sheria, Sura ya 1, Kamati inaishauri Serikali kujiwekea utaratibu wa kuwasilisha kwa wakati katika kila Mkutano wa Bunge, Sheria Ndogo zote zilizochapishwa tangu Kikao cha mwisho cha Mkutano wa Bunge uliopita. Hatua hii italiwezesha Bunge kutekeleza majukumu yake kikamilifu laini pia litaepusha mgogoro wa kiutendaji wa Sheria Ndogo yoyote ambayo Bunge linaweza kuazimia isitumike kwa kutowasilishwa Bungeni kwa wakati Mheshimiwa Spika, napenda kutumia fursa hii kutoa shukrani zangu za dhati kwako binafsi na Bunge lako tukufu kwa kuweka utaratibu wa taarifa ya Kamati ya Sheria Ndogo kuwasilishwa katika Bunge lako tukufu. Ni matumaini yangu kwamba, utaratibu huu utakuwa endelevu na umuhimu wa Kamati hii katika maendeleo ya nchi yetu utaonekana. Kwa moyo wa dhati kabisa nimshukuru Mhe. Jenista Mhagama (MB) – Waziri wa Nchi, Ofisi ya Waziri Mkuu (Sera, Bunge, Kazi, Vijana, Ajira na Walemavu) kwa uratibu ambao uliiwezesha Kamati kutekeleza majukumu yake kwa ufanisi. Aidha, niwashukuru Mawaziri na Naibu Mawaziri wa sekta mbalimbali kwa kufika mbele ya Kamati na kujibu hoja zilizoibuliwa na Wajumbe wa Kamati. Kwa heshima na taadhima naomba niwatambue kwa jinsi walivyofika mbele ya Kamati kama ifuatavyo; Mhe. George Simbachawane (Mb) – Waziri wa Nchi, Ofisi ya Rais (TAMISEMI) Mhe. William Lukuvi (Mb) –Waziri wa Ardhi, Nyumba na Maendeleo ya Makazi, Mhe. Prof. Sospeter Muhongo (Mb) - Waziri wa Nishati na Madini, Mhe. Dkt. Harrison Mwakyembe (Mb) –Waziri wa Katiba na Sheria, Mhe. Ummy Mwalimu (Mb) – Waziri wa Afya, Maendeleo ya Jamii, Jinsia, Wazee na Watoto, Mhe. Prof. Joyce Ndalichako (Mb) – Waziri wa Elimu, Sayansi, Teknolojia na Ufundi, Mhe. Charles Mwijage (Mb) - Waziri wa Viwanda, Biashara na Uwekezaji, Mhe. Selemani Jafo (Mb) – Naibu Waziri wa Nchi, Ofisi ya Rais (Tawala za Mikoa na Serikali za Mitaa) -TAMISEMI, Mhe. Eng. Stella Manyanya (Mb) - Naibu Waziri wa Elimu, Sayansi, Teknolojia na Ufundi, Mhe. Dkt. Medard Kalemani (Mb) – Naibu Waziri wa Nishati na Madini, Mhe. Dkt. Ashatu Kijaji (Mb) – Naibu Waziri wa Fedha na Mipango. Aidha, napenda kuchukua fursa hii kuishukuru Ofisi ya Mwanasheria Mkuu wa Serikali kwa ushiriki wao katika vikao vya uchambuzi wa Sheria Ndogo mbalimbali. Vilevile niwashukuru wadau mbalimbali waliofika mbele ya Kamati na kuwasilisha maoni yao na wale wote ambao waliwasilisha maoni yao kwa maandishi (submissions). Ushiriki wao katika vikao vya Kamati pamoja na maoni waliyowasilisha ni muhimu kwa Kamati katika utekelezaji bora wa shughuli zake. Mheshimiwa Spika, kipekee kabisa niwashukuru Wajumbe wa Kamati ya Kudumu ya Sheria Ndogo kwa kazi kubwa na nzuri ya kuchambua Sheria Ndogo zilizowasilishwa katika Mkutano wa Pili, Mkutano Tatu na Mkutano wa Tatu wa Bunge la Kumi na Moja na hatimaye kufanikisha kazi hii. Kwa heshima kubwa naomba kuwatambua majina yao kama ifuatavyo:- Mhe. Andrew John Chenge (Mb) Mwenyekiti, Mhe. William Mganga Ngeleja (Mb) Makamu Mwenyekiti, Mhe. Abdallah Ally Mtolea (Mb) Mjumbe, Mhe. Halima James Mdee (Mb) Mjumbe, Mhe. Tundu Antipas Mughway Lissu (Mb) Mjumbe, Mhe. Daniel Edward Mtuka (Mb) Mjumbe, Mhe. Rashid Ali Abdallah (Mb) Mjumbe, Mhe. Aida Joseph Khenani (Mb) Mjumbe, Mhe. Ridhiwani Jakaya Kikwete (Mb) Mjumbe, Mhe. Esther Michael Mmasi (Mb) Mjumbe, Mhe. Salome Wycliffe Makamba (Mb) Mjumbe, Mhe. Hassani Seleman Kaunje (Mb) Mjumbe, Mhe. Sadifa Juma Khamis (Mb) Mjumbe, Mhe. Khamis Mtumwa Ali (Mb) Mjumbe, Mhe. Hassan Elias Massala (Mb) Mjumbe, Mhe. Leonidas Tutubert Gama (Mb) Mjumbe, Mhe. Almas Athuman Maige (Mb) Mjumbe, Mhe. Goodluck Asaph Mlinga (Mb) Mjumbe, Mhe. Kiteto Zawadi Koshuma (Mb) Mjumbe, Mhe. Elibariki Emmanuel Kingu (Mb) Mjumbe. Mheshimiwa Spika, aidha napenda kuwashukuru kwa dhati Watumishi wa Ofisi ya Bunge chini ya uongozi mahiri wa Dkt. Thomas D. Kashililah, Katibu wa Bunge kwa ushirikiano wanaoipatia Kamati hii ili iweze kutekeleza majukumu yake kwa ufanisi. Nimshukuru pia Mkurugenzi wa Idara ya Kamati za Bunge Ndg. Athuman Hussein akisaidiwa na Bi. Angelina Sanga, Mkurugenzi Msaidizi kwa usimamizi mzuri katika uratibu wa Shughuli za Kamati. Mwisho lakini si kwa umuhimu, niwashukuru Makatibu wa Kamati ya Sheria Ndogo, Ndg. Yona Kirumbi, Ndg. Angela Shekifu, Ndg. Mkuta Masoli, Ndg. Stanslaus Kagisa wakisaidiwa na Ndg. Paul Chima kwa kuratibu vyema Shughuli za Kamati hadi kukamilika kwa taarifa hii. Mheshimiwa Spika, baada ya kusema hayo, naomba kutoa hoja. KAMATI YA KUDUMU YA BUNGE YA SHERIA NDOGO NOVEMBA, 2016